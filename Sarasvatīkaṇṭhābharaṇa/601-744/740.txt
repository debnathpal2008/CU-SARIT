<pb n="740"/>
<p>अविद्रवः सविद्रवो वा सर्वरसभावसमासो वस्तूत्थापनम् । यथा---</p>
<lg><l>'राहोश्चन्द्रकलामिवाननचरीं दैवात्समासाद्य मे
दस्योरस्य कृपाणपातविषयादाच्छिन्दतः प्रेयसीम् ।</l>
<l>आतङ‍काद्विकलं द्रुतं करुणया विक्षोभितं विस्मया-
त्क्रोधेन ज्वलितं मुदा विकसितं चेतः कथं वर्तताम् ५१५'</l></lg>
<p>नानास्त्रयुद्धनियुद्धादिभिः ससंरम्भसंप्रहारः संस्फोटः । यथा---</p>
<lg><l>'कृष्टा येन शिरोरुहेषु पशुना पाञ्चालराजात्मजा
येनास्याः परिधानमप्यपहृतं राज्ञां गुरूणां पुरः ।</l>
<l>यस्योरःस्थलशोणितासवमहं पातुं प्रतिज्ञातवा-
न्सोऽयं मद्भ‌ुजपञ्जरे निपतितः संरक्ष्यतां कौरवाः ।। ५१६ ।।'</l></lg>
<p>नर्म, नर्मस्फिजः, नर्मस्फोटः, नर्मगर्भ, इति चत्वारि कैशिक्यङ‍गानि ।।</p>
<p>तेषु स्थापितशृङ‍गारं वचो विचेष्टितं वा सपरिहासं नर्म । यथा---</p>
<lg><l>'वयं तथा नाम यथात्थ किं वदाम्ययं त्वकस्माद्विकलः कथान्तरे ।</l>
<l>कदम्बगोलाकृतिमाश्रितः कथं विशुद्धमुग्धः कुलकन्यकाजनः ५१७'</l></lg>
<p>प्रथमसंभोगे नवावस्थानं संभोगाश्रयवाक्यादि कर्म नर्मस्फिजः । यथा---</p>
<lg><l>'प्राप्तासौ वृषपर्वणः प्रियसुता सङ‍केतखण्डे नवे
वृष्टिः सेयमनम्बुदाऽमृतमयी यात्राणि मे सिञ्चति ।</l>
<l>किं जानासि विनोदयिष्यति मनः संतप्तमेवाद्य मे
दुर्वात्येव निवर्तयिष्यति न भोस्तां देवयानीं प्रति ।। ५१८ ।।'</l></lg>
<p>आविर्भूताभिलाषानुभावयोरकाण्डसंभोगभङ‍गो नर्मस्फोटः । यथा---</p>
<lg><l>'इतः परानर्भकहार्यशस्त्रान्वैदर्भि पश्यानुमता मयासि ।</l>
<l>एवंविघेनाहवचेष्टितेन, त्वं प्रार्थ्यसे हस्तगता ममैभिः ५१९'</l></lg>﻿
