<pb n="241"/>
<p><q>अनुस्वारपुरोवर्तीति</q> । अनुस्वारस्वरूपतदादेशावनुस्वारपदेन गृह्येते । तेन
शमितहासेत्यादावनुस्वाराभावेऽपि न लक्षणमुदाहरणम् ।।</p>
<p>निष्ठुरा यथा---</p>
<lg><l>'स्वाङ‍गश्लिष्टाद्रिजन्मानं नेत्रार्चिः प्लुष्टमन्मथम् ।</l>
<l>स्तौमि त्र्यक्षं द्युषज्ज्येष्ठं दैत्यश्रेण्यर्चिताङ्घ्रिकम् ।। १९४ ।।'</l></lg>
<p>सैषा प्रायः संयोगभूयस्त्वेनोत्पद्यते ।।</p>
<p><q>स्वाङ‍गेति</q> । दिवि सीदन्तीति द्युषदो देवाः । सुषामादित्वात्षत्वम् । अत्रैका-
न्तरिताः संयोगाः संदर्भव्यापकाः प्रतीयन्ते । सोऽयमस्याः संयुज्यमानाविशेषेऽपि
वृत्त्यन्तराद्विशेषो निष्ठुराद्वैपरीत्येन श्लेषोदाहरणं सुगमम् ।।</p>
<p>श्लथा यथा---</p>
<lg><l>'दयितजनविरहविगलितनयनोदकपीतहरिणमदतिलकम् ।</l>
<l>वदनमपगतमृगमदशशिकरणिं वहति लोलदृशः ।। १९५ ।।'</l></lg>
<p>सेयं प्रायो व्यञ्जना नाम संयोगेन जन्यते ।।</p>
<p>करणिः सादृश्यम् ।।</p>
<p>कठोरा यथा---</p>
<lg><l>'निसर्गनिर्गतानर्घघर्घरध्वनिहास्तिकम् ।</l>
<l>चक्रे चक्रं युधि क्रामन्नलर्कः कर्कशार्करुक् ।। १९६ ।।'</l></lg>
<p>सैषा प्रायः कण्ठ्यरेफादिसंयोगादुत्पद्यते ।।</p>
<p><q>सैषा प्रायः कण्ठ्येति</q> । कण्ठ्यरेफयोः क्वचिदन्यस्याप्यादिपदोपात्तस्य
संयोगोऽवसेयः ।।</p>
<p>कोमला यथा---</p>
<lg><l>'दारुणरणे रणन्तं करिदारणकारणं कृपाणं ते ।</l>
<l>रमणकृते रणरणकी पश्यति तरुणीजनो दिव्यः ।। १९७ ।।'</l></lg>
<p>सेयं रेफणकाराद्यसंयुक्तकोमलवर्णविरचनया निष्पद्यते ।।</p>
