<pb n="099"/>
<p>अत्र जन्मभूमिसंबाधसुभगभगिनीशब्दानामश्लीलार्थान्तरत्वेऽपि प्रथ-
मार्थप्रभावभावनागुप्तत्वाद्ग‍ुणत्वम् ।।</p>
<p>यदाह---</p>
<lg><l>'वस्तुमाहात्म्यगुप्तस्य पदार्थस्य१ विभावनात् ।</l>
<l>भगिनीभगवत्यादि नासभ्यत्वेन भाव्यते ।।'</l></lg>
<p>यस्य पदस्य व्युत्पत्तिलभ्यमर्थान्तरं ग्राम्यम्, यस्य वा समभिव्याहारलभ्यम्,
तत्र गोपनं समाधानबीजम् । तदुभयं भवति रूढेर्वा बलवत्त्वं जलधरादिष्विव
तथा तात्पर्योन्नयनप्रतिबन्धेन विपरीतार्थतात्पर्योन्नयनपर्यवसानं वा । यथोदाहरि-
ष्यमाणे तथा च प्रतीतेरप्रत्यूहे दूषणताबीजाभावस्तत्र प्रथमकक्षापक्षीकरणेनाद्य-
मुदाहरति । रूढ्युपस्थापितः प्राथमिकोऽर्थस्तस्य भावो झटिति वाक्यार्थज्ञानं तस्य
भावना वासना तया गोपनं चमत्कारार्पणमतिरोधानम् । अमुमेवार्थमाचार्यमतेन
स्वहस्तयति---<b>वस्तुमाहात्म्येति । अविभावनादिति</b> । विरुद्धं व्रीडादायितया
भावनं तस्याभावात् । तेन क्वचिद्योगोपादानेऽपि तथाभावसंपत्तौ न दोषः । एत-
देवोदाहरणेन स्फुटयति---<b>भगिनीति</b> । एतेन भगवतीति पूर्वानुपात्तमुदाहरणं
व्याख्यातम् । द्वितीयगोपनमशस्तार्थान्तरे व्यक्तीभविष्यतीति ।।</p>
<p>लक्षिते यथा---</p>
<lg><l>'ब्रह्माण्डकारणं योऽप्सु निदधे बीजमात्मनः ।</l>
<l>उपस्थानं करोम्येष तस्मै शेषाहिशायिने ।। १४३ ।।'</l></lg>
<p>अत्र ब्रह्माण्डोपस्थानशब्दयोरसभ्यस्मृतिहेतुत्वेऽपि अन्यत्र लक्षित-
त्वाद्ग‍ुणत्वम् ।।</p>
<p>यस्य पदस्यैकदेशो ग्राम्यानुगामी तस्य स्मृतिहेतुता । तत्र कुत्रचिदुक्तिवैचित्र्या-
देकदेशो झटिति स्मारकः, क्वचित्तथैव समुदायशक्त्‍या विपरीतार्थोपस्थापनाज्झटिति
स्वार्थं समुदाय एव प्रतिपादयति । आद्यो दूषणम् । द्वितीयस्तु वैजात्याभावाद्ग‍ुणः ।
तदेवं लक्षणं यत्राद्ये ग्राम्यत्वं ततोऽन्यत्रैव बहुधा लक्षणात्तदिदमुक्तम्---<b>अन्यत्र
लक्षितत्वादिति</b> ।।</p>
<!-- NOTES pg=099!-->
१. 'स्याविभावनात्' इति पाठष्टीकानुसारी भवेत्.
