<pb n="236"/>
<b><lg><l>औण्ड्री पौण्ड्रीति विद्वद्भिः सा द्वादशविधेष्यते ।</l>
<l>अथ लक्षणमेतासां सोदाहरणमुच्यते ।। ८० ।।</l></lg></b>
<p>वर्णानुप्रासाद्भेदो वक्ष्यते---कर्णाटादिप्रभवकविहेवाकगोचराः कार्णाटीप्रभृतयो
न तु वृत्तीनां देशैः कश्चिदुपकारः । बणवासनामा दक्षिणापथे रत्नाभगवतीचिह्नितो
देशः । [भ्र१म धातोरिति । विधिमिति इति परायणम् ।।]</p>
<p>तासु वर्णानुप्रासवती कार्णाटी यथा---</p>
<lg><l>'कान्ते कुटिलमालोक्य कर्णकण्डूयनेन किम् ।</l>
<l>कामं कथय कल्याणि किंकरः करवाणि किम् ।। १७८ ।।'</l></lg>
<p>चवर्गानुप्रासवती कौन्तली यथा---</p>
<lg><l>'ज्वलज्जटिलदीप्तार्चिरञ्जनोच्चयचारवः ।</l>
<l>चम्पकेषु चकोराक्षि चञ्चरीकाश्चकासति ।। १७९ ।।'</l></lg>
<p>अवहित्थप्रस्तावे कर्णकण्डूयितमोट्टायिताख्यः श्रृङ‍गारभावजो विकारः ।।</p>
<p>टवर्गानुप्रासवती कौङ‍की यथा---</p>
<lg><l>'कुम्भकूटाट्टकुट्टाककुटिलोत्कटपाणिरुट् ।</l>
<l>हरिः करटिपेटेन न द्रष्टुमपि चेष्ट्यते ।। १८० ।।'</l></lg>
<p>कुम्भकूटं कुम्भाग्रं तदेव अट्टोऽट्टालकः । 'रुष हिंसायाम्' । यथोक्तेन पाणिना
रुषतीति क्किप् । पेटः समूहः ।।</p>
<p>तवर्गानुप्रासवती कौङ‍कणी यथा---</p>
<lg><l>'मधुर्मधूनि गान्धर्वमन्दिरं मदिरेक्षणा ।</l>
<l>इन्दुरैन्दीवरं दाम काममानन्दयन्ति नः ।। १८१ ।।'</l></lg>
<p>मधुर्वसन्तः । गान्धर्वं गीतम् । अत्र धकारदकारानुप्रासैरासमाप्ति निर्वहणम् ।।</p>
<p>पवर्गानुप्रासवती बाणवासिका यथा---</p>
<lg><l>'प्रिया प्रगल्भा ताम्बूलं परिस्रुत्फुल्लमुत्पलम् ।</l>
<l>पृषत्काः पञ्चबाणस्य पञ्चमः पञ्चमध्वनिः ।। १८२ ।।'</l></lg>
<!-- NOTES pg=236!-->
१. कुण्डलान्तरगतोऽयं भागोऽनन्वितः प्रतीयते ।
