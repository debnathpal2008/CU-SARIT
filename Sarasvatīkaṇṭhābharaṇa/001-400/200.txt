<pb n="200"/>
<p>मध्यान्तयमकं यथा---</p>
<lg><l>'उदयि ते दयिते जघनं घनं स्तनक्‍ती नवतीर्थतनुस्तनुः ।</l>
<l>सुमनसामनसा सदृशौ दृशौ द्युकुरुमे कुरु मेऽभिमुखं मुखम् ।। ९७ ।।'</l></lg>
<p>उदय उद्भवो विस्तारवत्त्वरूपस्तद्युक्तमुदयि । घनं मांसलम् । नवेन तीर्थेन
रजसा तनूकृता । 'स्त्रीरजःशास्त्रयोस्तीर्थम्' । सुमनसां कुसुमानामनः शकटं तेन
सदृशौ । 'सुमनसां मनसाम्' इति पाठे सुमनसः सहृदयास्तन्मनसां सदृशौ संवा-
दिन्यौ । द्यौश्च कुश्च द्युकू द्यावापृथिव्यौ तयोरुमा लवणाकरो लावण्यविश्रान्ति-
स्थानत्वात् ।।</p>
<p>आदिमध्यान्तयमकं यथा---</p>
<lg><l>'सीमासी मानभूमिः फणिबलवलनोद्भाविराजीविराजी
हारी हारीतवद्भिः परिसरसरणावस्तमालैस्तमालैः ।</l>
<l>देवादेवाप्तरक्षःकृतभव भवतोऽग्रे न दीनो नदीनो
मुक्तामुक्ताच्छरत्नः सितरुचिरुचिरोल्लासमुद्रः समुद्रः ।। ९८ ।।'</l></lg>
<p>सीमा मर्यादा तस्यामासनशीलः । मानं परिमाणातिशयः मानः पूजा वा, तद्भ‍ूमिः ।
फणिबलं भुजङ‍गसमुदायस्तस्य यद्वलनं तेनोद्भाविनी या राजी रेखा तया विरा-
जनशीलः । हारीताः पक्षिविशेषास्तद्युक्तैः । परिसरसरणिस्तीरमार्गस्तत्रास्तमालैः
क्षिप्तमालासन्निवेशैः । खण्डरूपतामापन्नैरिति यावत् । ईदृशैस्तमालैः हारी मनोहर
इति संबन्धः । देवादेवाः देवासुरास्तैरभृतलाभेनान्तरवस्थानेन चाप्ता रक्षा यस्मात्स
तथा कृतभवः संपादितोद्भवः । नदीनामिनः स्वामी समुद्रो भवतोऽग्रे न दीनः?
काक्वा दीन एव । मुक्ताभिरमुक्तान्यच्छानि रत्नानि यत्र स तथा । सितरुचिश्च-
न्द्रस्तेन रुचिरा मनोहरा उल्लासमुद्रा वृद्धिकाष्ठा यस्य । तदेतेषामुदाहरणानां
चतुर्ष्वपि पादेषु यथोक्तं यमकमस्तीति चतुष्पादयमकप्रपञ्जोऽयम् ।।</p>
<p>त्रिपादयमकेष्वव्यपेतमादियमकं यथा---</p>
<lg><l>'विशदा विशदामत्तसारसे सारसे जले ।</l>
<l>कुरुते कुरुते नेयं हंसी मामन्तकामिषम् ।। ९९ ।।'</l></lg>
<p>नास्य चतुरः प्रयोग इति शेषभेदा नोदाह्रियन्ते ।।</p>
