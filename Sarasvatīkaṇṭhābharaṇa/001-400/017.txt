<pb n="017"/>
<p>तेषु घृणावदर्थं यथा---</p>
<lg><l>'पर्दते हदते स्तन्यं वमत्येष स्तनंधयः ।</l>
<l>मुहुरुत्कौति निष्ठीवत्यात्तगर्भा पुनर्वधूः ।। २२ ।।'</l></lg>
<p>पर्दते हदते वमति निष्ठीवतीति शब्दानां घृणावदर्थत्वम् ।।</p>
<p><q>पर्दत इति</q> । उत्कौति उत्कारं करोति । निष्ठीवति थूत्करोति । आत्तगर्भा
पुनर्वधूरिति बालस्य स्तन्यवमनादिनिदानसूचनम् । अत एव 'न गर्भिण्याः पिबे-
त्क्षीरं पारगर्भिककृत्तु तत्' इति वैद्यकम् ।।</p>
<p>घृणावदर्थान्तरं यथा---</p>
<lg><l>'बाष्पक्लिन्नाविमौ गण्डौ विपूयापाण्डरौ तव ।</l>
<l>प्रियोऽग्रे विष्ठितः पुत्रि स्मितवर्चोभिरर्चति ।। २३ ।।'</l></lg>
<p>अत्र क्लिन्नगण्डविपूयाविष्ठितवर्चः पदानां घृणावदर्थान्तरम् ।।</p>
<p><q>बाष्पेति</q> । विपूयो मुञ्जः । विशेषेण स्थितो विष्ठितः स्मितवर्चो हास्यतेजः ।
तव कपोलौ दृष्ट्वा पुरःस्थितस्तव प्रिय ईषद्धास्यं कुर्वन् कपोलयोर्हास्यज्योत्स्नया
पूजां करोतीत्यर्थः । अन्यत्र बाष्पेणोष्मणा क्लिन्नो मृदूभूतः गण्डो व्रणः । विशिष्टः
पूयो विपूयस्तेन पाण्डरः । विष्टितो विष्ठा संजातास्य । वर्चः पुरीषम् । यत्स्मरणा-
द्बाष्पादीनां घृणावति वृत्तिस्तदेव पृथक्कृत्याह---अत्र क्लिन्नेति ।।</p>
<p>घृणावत्स्मृतिहेतुर्यथा---</p>
<lg><l>'प्रत्यार्द्रयन्तो रूढानि मदनेषुव्रणानि नः ।</l>
<l>हृदयक्लेदयन्त्येते पुरीषण्डमहद्द्रुमाः ।। २४ ।।'</l></lg>
<p>अत्र रूढव्रणक्लेदपुरीषण्डपदानां घृणावत्स्मृतिहेतुत्वम् ।।</p>
<p><q>प्रत्यार्द्रयन्त इति</q> । अन्योन्यलग्नो वृक्षसमूहः षण्डः । रूढानीत्यनेन मदनेषु-
व्रणानां विशेषितत्वात् । मदनेषुभागमपहाय व्रणभागमात्रेण रूढव्रणस्मृतिर्भवन्ती-
पदादेवेति विवक्षितवान् । पुरीषण्डशब्दे पुरीषेत्येकदेशः ।।</p>
<p>तदेवं पददोषांल्लक्षयित्वा क्रमप्राप्तवाक्यदोषा लक्षणीया इति तान्विभजते---</p>
<b><lg><l>शब्दहीनं क्रमभ्रष्टं विसंधि पुनरुक्तिमत् ।</l>
<l>व्याकीर्ण वाक्यसंकीर्णमपदं वाक्यगर्भितम् ।। १८ ।।</l></lg></b>
