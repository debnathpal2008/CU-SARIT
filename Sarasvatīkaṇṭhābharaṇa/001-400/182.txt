<pb n="182"/>
<l>भ्रूविभ्रान्तिर्मदनधनुषो विभ्रमानन्ववादी-
द्वक्रज्योत्स्नाशशधररुचं दूषयामास यस्याः ।। ६७ ।।'</l></lg>
<p>अत्र पत्रप्रदानपूर्वपक्षोपन्यासानुवाददूषणोद्भावनानां बुधजनप्रसिद्ध-
क्रमेण रचितत्वादियं क्रमरचना ।।</p>
<p><q>नीलाब्जेति</q> । पत्रदाने स्पर्धा व्यज्यते । सा च सादृश्यपर्यवसायिनीति
प्रतीयमानोपमा । इभकुम्भपूर्वपक्षीकरणेन कुचाभोगस्य सिद्धान्तभावोऽवगम्यते ।
तथा च व्यतिरेको ध्वनितः । अनुवादेनाप्युपमा प्रतीयते दूषणेन व्यतिरेक इति
प्रकृतपर्यवसाने समासोक्त्या यत्र दानादीनां विद्वद्वादिप्रसिद्धानां शब्दानभिधेय एव
क्रम उपाधिभूतो ग्रथित इत्युदाहरणव्याख्यानग्रन्थार्थः ।।</p>
<p>पर्यायकृता यथा---</p>
<lg><l>'कणइल्लि च्चिअ जाणइ कुन्तपलस्साइ कीरसंलवई ।</l>
<l>पूसअभासं मुञ्चसु ण हु रे हं धव्ववाआडी ।। ६८ ।।'</l></lg>
<lg><l>[शुक्येव जानाति शुकप्रलपितानि कीरसंलापिनी ।</l>
<l>कीरभाषां मुञ्च न खलु रेऽहं धृष्टशुकी ।।]</l></lg>
<p>सेयं शुकनामपर्यायाणामर्थानुगुण्येन रचितत्वात्पर्यायरचना ।।</p>
<p><q>कणइल्लि च्चिअ इति</q> । केनचिद्विटेन शुकभाषामनुकुर्वता प्रियायाः परिहास
आरब्धः । सा तस्य दुर्विदग्धत्वमाकलयन्ती तदुचितमुत्तरमदात् शुकप्रलपितानि
किल शुकी जानाति नान्या । न चाहं शुकी । ततो विफलस्तवायं प्रयास इत्यर्थः ।
अत्र कुन्त-कीर-पूस-शब्दाः शुकपर्यायाः । कणइल्ली-वाआडी-शब्दौ शुकीपर्यायौ ।
तत्रापि कीरशब्दस्तत्समः । अन्ये देशीरूपाः । तदेतेषां पर्यायाणां यथोक्तरूपा-
नुगुणानामेकत्रवाक्ये गुम्फनमेव कविसंरम्भगोचर इति ।।</p>
<p>पदकृता यथा---</p>
<lg><l>'लोलल्लाङ्गूलवल्लीवलयितबकुलानोकहस्कन्धलोलै-
र्गोलाङ्गूलैर्नदद्भिः प्रतिरसितजरत्कन्दरामन्दिरेषु ।</l>
<l>खण्डेषूद्दण्डपिण्डीतगरतरलनाः प्रापिरे येन वेला-
मालम्ब्योत्तालतल्लस्फुटितपुटकिनीबन्धवो गन्धवाहाः ।। ६९ ।।'</l></lg>
