<pb n="222"/>
<p>आत्मनः कीर्ति नौति स्तौति । परेषां शत्रूणां च नुदति क्षिपति । द्विषां भयं
करोति जनयति । सुहृदां च भिनत्तीति धातुरूपप्रकृतिभेदादेवार्थभेदः क्विप्प्रत्ययस्य
साधारण्यात् ।।</p>
<p>लिङ‍गश्लेषोऽपि प्रकृतिश्लेष एव । स यथा---</p>
<lg><l>'कुवलयदलद्युतासौ दृशा च वपुषा च कं न दर्शयते ।</l>
<l>अधरीकृतप्रवालश्रियाङि्घ्रणास्येन न नतभ्रूः ।। १५३ ।।'</l></lg>
<p>अत्र दृग्वपुषोरास्यचरणयोश्च कुवलयदलद्युतेत्यधरीकृतप्रवालश्रियेति
च लिङ‍गभेदेऽपि तुल्यरूपे विशेषणे इति लिङ‍गश्लेषोऽयम् ।।</p>
<p>ननु 'वर्णपदलिङ‍गभाषाप्रकृतिप्रत्ययविभक्तिवचनानाम्' इति कैश्चित्परिसंख्यातम्,
ततश्चाष्टधा श्लेषो भविष्यतीत्यत आह---<b>लिङ‍गश्लेषोऽपीति</b> । तदिदमुदाहरणी-
यमित्याह---<b>स यथेति</b> । दर्शयत इत्यात्मनेपदेन तटस्थमपि कं न हठाद्दर्शनाय
प्रेरयतीति व्यज्यते । अधरीकृता जिताधरत्वमापादिता च । ननु च कुवलयदल-
द्युतेति अधरीकृतप्रवालश्रियेति च प्रकृतिभागो न भिद्यते, तत्कथमयं प्रकृतिश्लेष
इति । नैतत् । आविष्टलिङ‍गद्वयविशेष्यलिङ‍गद्वयसंनिधानादनाविष्टलिङ‍गं विशेषणमव-
श्‍यमुभयलिङ‍गग्राहि वाच्यम् । पञ्चकप्रातिपदिकार्थपक्षे विभक्तिर्द्योतिकैव तथा च
लिङ‍गभेद इति विभिन्ने विशेषणप्रकृती मिथःसंश्लिष्टे इति । <b>अत्रेत्यादि</b> ।।</p>
<p>प्रत्ययश्लेषः सोद्भेदो निरुद्भेदश्च । तयोराद्यो यथा---</p>
<lg><l>'तस्या विनापि हारेण निसर्गादेव हारिणौ ।</l>
<l>जनयामासतुः कस्य विस्मयं न पयोधरौ ।। १५४ ।।'</l></lg>
<p>अत्र हारिणाविति इनिणिनिप्रत्यययोरेकरूपत्वाद्विनापि हारेणेति
च मत्वर्थीयोद्भेदात्सोद्भेदप्रत्ययश्लेषोऽयम् ।।</p>
<p>तद्वाक्यस्थशब्दान्तरप्रकाशितः सोद्भेदः, अतथाभूतो निरुद्भेदः । मत्वर्थायेनि-
प्रत्यये हारवन्तौ हारिणौ । आवश्‍यकार्थणिनिप्रत्यये सहृदयानां मनो हरत इति
हारिणौ । आनन्दघनरसचर्वणारूपो विस्मयोऽद्भ‍ुतं च । अपिशब्देन विराधद्योत-
केन हारहीनयोरपि हारसंबन्धो विस्मयरसार्पक इति मत्वर्थीयोन्मुद्रणात्सोद्भेदः ।
प्रत्ययश्लेषस्तु कथं भवतीत्यत आह---<b>इनिणिनिप्रत्ययोरिति</b> ।।</p>
