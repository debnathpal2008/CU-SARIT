<pb n="344"/>
<p><q>कालक्षेपं तवोत्पश्‍यामीति</q> । उत्पश्‍यामि संभावयामि । अकालक्षेपवतः
कालक्षेपभवनं विधिः । कथमपीति काकूपस्थितो गमनाभावो निषेधः । न च वाच्यं
द्वावत्र संभवौ । तथा च नैकोऽप्युभयविषय इति । यतो यैव कालक्षेपसामग्री सैव
शुक्लापाङ‍गैरित्यादि कारणसहकृता निषेधमपि विषयीकरोति । अतः संभवभेदेनं
किंचित्प्रमाणमिति ।।</p>
<p>अनुभयविषयो यथा---</p>
<lg><l>'तस्याः पातुं सुरगज इव व्योम्नि पूर्वार्धलम्बी
त्वं चेदच्छस्फटिकविशदं तर्कयेस्तिर्यगम्भः ।</l>
<l>संसर्पन्त्याः सदसि भवतः स्रोतसि च्छायया सा
स्यादस्थानोपगतयमुना संगमेनाभिरामा ।। ६९ ।।'</l></lg>
<p>अत्र यदि त्वमेवं कुर्यास्तदैवं स्यादिति विधिनिषेधयोरनवगतेरयम-
नुभयविषयः संभवः ।।</p>
<p><q>अत्र यदि त्वमेवं कुर्या इति</q> । न तावदत्राभावः प्रतीयत इति न निषेध-
संभवः । विधिसंभवोऽपि नास्ति । यो हि व्यवस्थितकारणदर्शनेन व्यवस्थितस्यैव
भवनस्य संभवः स विधिसंभवशब्देनाभिधीयते, नचेह तथा । तदिदमुक्तं <b>अनव-
गतेरिति</b> ।।</p>
<p>एतेन विधिनिषेधयोर्विकल्पविषयोऽपि व्याख्यातः । यथा---</p>
<lg><l>'यदि भवति मुखानां वाक्पटूनां सहस्रं
निरुपममवधानं जीवितं चातिदीर्घम् ।</l>
<l>कमलमुखि तथापि क्ष्मापतेस्तस्य कर्तुं
सकलगुणविचारः शक्‍यते वा नवेति ।। ७० ।।'</l></lg>
<p>तदेतन्निगदेनैव व्याख्यातम् ।।</p>
<p><q>तदेतन्निगदेनेति</q> । परस्परव्यभिचारिणोरेकत्र संभाव्यमानत्वादिति व्यक्तौ
विकल्प इत्यर्थः ।।</p>
