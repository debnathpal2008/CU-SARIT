<pb n="047"/>
<p>अत्र पामरस्य पट्टांशुकोत्तरीयाभरणानौचित्याद् औचित्यविरुद्धमिदम् ।।</p>
<p><q>औचित्यविरुद्धमिति</q> । औचित्यं योग्यता तस्य पराभृश्यमानस्य विवक्षित-
विपरीतपर्यवसानमन्योऽनुमानविरोधः । तथा हि---पट्टांशुकोत्तरीयेण पामरः
पामर्या प्रोञ्छति । अतिगुरुककूरकुम्भीभरेण स्वेदार्द्रितं वदनमित्यत्र पूर्ववत्संबन्ध-
ग्राहकप्रमाणाभावः । कदाचिद्राजप्रसादादिना तथा संभवात् । किं तु पामरौचित्य-
प्रतिसंधाने पट्टांशुकावगुण्ठनमनुचितम् । विदग्धनेपथ्यपरिग्रहादिनागरवृत्तापरिचय
एव पामरत्वम् । ततश्चायमर्थो भवति---पट्टांशुकसंबन्धायोग्येयं पामरत्वादिति ।
कूरं भक्तम् । कुम्भी कलशी ।।</p>
<p>प्रतिज्ञाविरुद्धं यथा---</p>
<lg><l>'यावज्जीवमहं मौनी ब्रह्मचारी च मे पिता ।</l>
<l>माता च मम वन्ध्यासीत्स्मराभोऽनुपमो भवान् ।। ७१ ।।'</l></lg>
<p>अत्र स्वयं वक्तुरेव 'यावज्जीवमहं मौनी' इत्यादिपदानामुक्त‍या
प्रतिज्ञाविरोधात्प्रतिज्ञाविरुद्धमिदम् ।।</p>
<p><q>प्रतिज्ञाविरुद्धमिति</q> । अभ्युपगमवाक्यं प्रतिज्ञा । यथा---'यद्यदादिशति
स्वामी तत्करोम्यविचारयन्' इति । साध्यनिर्देशश्च---'अयं स रशनोत्कर्षी पीन-
स्तनविमर्दनः । नाभ्यूरुजघनस्पर्शी नीवीविस्रंसनः करः ।।' इति । द्वयमपि प्रति-
ज्ञापदेनाभिमतम् । तत्राद्ये 'यावज्जीवमहं मौनी' इत्युदाहरणम् । अव्याहारो
मौनम् । तदभ्युपगमवाक्येनैव बोध्यते । तथा हि---नायं मौनी वचनवत्त्वादित्य-
भ्युपगम्य मौनाभावपर्यवसन्नमिति तृतीयोऽयमनुमानविरोधः । द्वितीयपक्षकक्षीकर-
णेन चतुर्थोदाहरणे 'ब्रह्मचारी च मे पिता, माता च मम वन्ध्या' इति वक्ता यस्यौ-
रसः सुतः स पितृपदेनाभिमतो न च तस्य ब्रह्मचारित्वं संभवति । माता जनन्ये-
वाभिधीयते न च तस्या वन्ध्यात्वं संभवति । परस्परव्याघातो विरोधः । अयं च
पञ्चमप्रकारो यद्व्यापकद्वारा विरोधः । यथा---स्मराभोऽनुपम इति । नहि स्मराभत्वं
लोके प्रसिद्धं कितु स्मरतुल्यतां वदन् सोपमानत्वमभ्युपगच्छति । तच्चानुपमत्वेन
विरुद्धम् । ततो व्यापकविरोधोऽयम् । यथा---वह्निरनुष्ण इति । आदिग्रहणाद्द‍ृष्टा-
न्तद्वारकोऽनुमानविरोधः संगृहीतः ।।</p>
