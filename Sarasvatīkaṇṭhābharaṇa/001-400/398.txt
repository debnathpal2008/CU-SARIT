<pb n="398"/>
<p>उक्तार्थालंकाराणां संख्यामाह---</p>
<b><lg><l>अर्थालंकृतयोऽप्येताश्चतुर्विंशतिसंख्यया ।</l>
<l>कथिता काव्यविज्ञानां चित्तप्रह्लादहेतवे ।। ५५ ।।</l></lg></b>
<p><q>अर्थालंकृतय इति</q> । स्पष्टम् ।।</p>
<p><b>इति श्रीमहाराजाधिराजश्रीमद्भोजराजविरचिते सरस्वतीकण्ठा
भरणनाम्न्यलंकारशास्त्रेऽर्थालंकारस्तृतीयः परिच्छेदः ।</b></p>
<lg><l>श्रीरामसिंहदेवाज्ञामादाय रचितो मया ।</l>
<l>दर्पणाख्यः सदा तेन तुष्यतां श्रीसरस्वती ।।</l></lg>
<lg><l>रत्नेश्वरो नाम कवीश्वरोऽसौ विराजते काव्यसुधाभिषेकैः ।</l>
<l>दुस्तर्कवक्राहतदुर्विदग्धां वसुंधरां पल्लवयन्नजस्रम् ।।</l></lg>
<lg><l>अद्य स्फुरतु वाग्देव्याः कण्ठाभरणकौतुकम् ।</l>
<l>मयि ब्रह्ममनोवृत्तौ कुर्वाणे रत्नदर्पणम् ।।</l></lg>
<p>इति श्रीमन्महाराजश्रीरामसिंहेन महामहोपाध्यायमनीषिरत्नेश्वरेण विरचय्य
प्रकाशिते दर्पणाख्ये सरस्वतीकण्ठाभरणविवरणेऽर्थालंकारस्तृतीयः</p>
<p>परिच्छेदः समाप्तः ।।</p>
<p>चतुर्थः परिच्छेदः ।</p>
<p>इदानीमुभयालंकारविवेचनाय परिच्छेदमारभते---</p>
<b><lg><l>शब्देभ्यो यः पदार्थेभ्य उपमादिः प्रतीयते ।</l>
<l>विशिष्टोऽर्थः कवीनां ता उभयालंक्रियाः प्रि१याः ।। १ ।।</l></lg></b>
<b><lg><l>उपमा रुपकं साम्यं संशयोक्तिरपह्नुतिः ।</l>
<l>समाध्युक्तिः समासोक्तिरुत्प्रेक्षाप्रस्तुतस्तुतिः ।। २ ।।</l></lg></b>
<b><lg><l>सतुल्ययोगितोल्लेखः ससहोक्तिः समुच्चयः ।</l>
<l>साक्षेपोऽर्थान्तरन्यासः सविशेषा परिष्कृतिः ।। ३ ।।</l></lg></b>
<!-- NOTES pg=398!-->
१. 'मताः' इति ख पुस्तकस्थः पाठः.
