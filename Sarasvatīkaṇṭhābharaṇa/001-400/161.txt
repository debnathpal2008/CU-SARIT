<pb n="161"/>
<p>तत्र कैशिकी यथा---</p>
<lg><l>'शशिरुचिषु दलेषु नागवल्ल्या विचकिलदामनि चन्दने च हृद्ये ।</l>
<l>कुवलयिनि पुराणसीधुपात्रे तरलदृशामपतन्दृशः प्रिये च ।। ३१ ।।'</l></lg>
<p>सेयमर्थस्य च संदर्भस्य च सौकुमार्यात्कैशिकी नाम वृत्तिः ।।</p>
<p><q>शशिरुचिष्विति</q> । नियमितादिषु मुग्धाङ‍गनाचुम्बनरसोत्सुकानामतिमनो-
ज्ञाधररागसमर्पकेषु नागलतादलेषु, ततो मानपरिग्रहे वलितकादिचुम्बनविशेषा-
र्थिनीनां कचग्रहसौभाग्यसुन्दरे मल्लिकादाम्नि, ततः सर्वाङ‍गीणाश्लेषसौभाग्यार्थकच-
न्दनरसेऽनन्तरमीर्ष्यारोषवासनानिःशेषकेलियन्त्रणरतोत्कण्ठितानां सीधुपात्रे, ततः
सर्वोपकरणजीवितसर्वस्वे प्रियतमे समकक्षतयैव दृष्टयः पेतुरिति । 'कुवलयिनि'
इति युक्तः पाठः । 'कुवलयित---' इति पाठे विशेषणाङ‍गप्राधान्यविवक्षायां समासे
गुणीभावस्यानुचितत्वात् । सेयं कैशिकी मसृणे शृङ‍गारादौ विनियुज्यत इति ।।</p>
<p>आरभटी यथा---</p>
<lg><l>'यो यः शस्त्रं बिभर्ति स्वभुजगु१रुमदः पाण्डवीनां चमूनां
यो यः पाञ्चालगोत्रे शिशुरधिकवया गर्भशय्यां गतो वा ।</l>
<l>यो यस्तत्कर्मसाक्षी चरति मयि रणे यश्च यश्च प्रतीपः
क्रोधान्धस्तस्य तस्य स्वयमिह जगतामन्तकस्यान्तकोऽहम् ।। ३२ ।।'</l></lg>
<p>सेयं प्रौढार्थसंदर्भारभटी नाम वृत्तिः ।।</p>
<p><q>यो य इति</q> । ओजःप्रधानतया प्रौढः संदर्भः । यस्मादियमारभटी दीप्ते
रौद्रादौ विनियुक्ता, तेन युक्तं शब्दार्थयोः प्रौढत्वमिति ।।</p>
<p>भारती यथा---</p>
<lg><l>'उत्तिष्ठन्त्या रतान्ते भरमुरगपतौ पाणिनैकेन कृत्वा
धृत्वा चान्येन वासो विगलितकबरीभारमंसे वहन्त्याः ।</l>
<l>भूयस्तत्कालकान्तिद्विगुणितसुरतप्रीतिना शौरिणा वः
शय्यामालिङ‍ग्य नीतं वपुरलसलसद्बाहु लक्ष्म्याः पुनातु ।। ३३ ।।'</l></lg>
<p>सेयमतिसुकुमारार्थे नातिसुकुमारसंदर्भा भारती नाम वृत्तिः ।।</p>
<!-- NOTES pg=161!-->
१. 'मदात् पा' इति पाठः.
