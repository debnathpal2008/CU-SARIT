<pb n="350"/>
<p><q>अत्र प्रियतमेनेति</q> । ताम्बूलादिहेतुकोऽन्य एवाधररागोऽन्यश्च मत्सरहेतुकः
कषायतालक्षणो नयनगामीति तयोरभेदाध्यवसायो यत्तत्पदाभ्यां प्रतीत इति गौणी
वृत्तिः । प्रकाशते च शब्दवृत्त्याधरस्थानस्थितस्य नयनस्थानप्राप्तिरिति तावतै-
वालंकारनिर्वाहः ।।</p>
<p>विनिमयवती मुख्या यथा---</p>
<lg><l>'प्रश्च्योतन्मदसुरभीणि निम्नगायाः
क्रीडन्तो गजपतयः पयांसि कृत्वा ।</l>
<l>किञ्जल्कव्यवहितताम्रदानलेखै-
रुत्तेरुः सरसिजगन्धिभिः कपोलैः ।। ८० ।।'</l></lg>
<p>अत्र करिकपोलमदामोदस्याम्भोजरजः परिमलस्य च सरित्सलिलद्वि-
पकपोलपाल्योर्मुख्यत्वेनैव परस्परोपकरणादियं विनिमयवती मुख्या
नाम परिवृत्तिः ।।</p>
<p><q>अत्र करिकपोलेति</q> । गजेन्द्राणां मदयासमचन्द्रकयोः(?) स्वाश्रितयोर्नदीषु
संक्रामणं नदीस्थितयोश्च किञ्जल्काम्भोजपरिमलयोर्ग्रहणं तेन दानप्रतिदानवत्तया
विनिमयो भवति ।।</p>
<p>विनिमयवत्यमुख्या यथा---</p>
<lg><l>'तस्य च प्रवयसो जटायुषः स्वर्गिणः किमिह शोच्यतेऽधुना ।</l>
<l>येन जर्जरकलेवरव्ययात्क्रीतमिन्दुकिरणोज्ज्वलं यशः ।। ८१ ।।'</l></lg>
<p>अत्र जर्जरकलेवरं दत्वा शशिकिरणशुभ्रं यशः क्रीतमित्यमुख्ययैव
वृत्त्या विनिमयोक्तेरमुख्येयं विनिमयवती परिवृत्तिः ।।</p>
<p><q>अत्र जर्जरेति</q> । मूल्यार्पणक्रयणयोरत्र बाधाव्द्यक्त एवोपचारः, शब्दवृत्तिस्तु
पूर्ववदेव कुण्ठैवेति भवति विनिमयः ।।</p>
<p>उभयवती मुख्या यथा---</p>
<lg><l>'लोचनाधरकृताहृतरागा वासिताननविशेषितगन्धा ।</l>
<l>वारुणी परगुणात्मगुणानां व्यत्ययं विनिमयं च वितेने ।। ८२ ।।'</l></lg>
