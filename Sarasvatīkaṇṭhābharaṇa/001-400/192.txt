<pb n="192"/>‌
एवेति श्लेषोपादानमेवेति । एवं ह्रस्वस्य दीर्घकरणेन दीर्घस्य ह्रस्वकरणेनार्थान्तर-
प्रतीतिरवसेया । यथा---'विश्वामित्रो विश्वानरः' इति ऋषिराजर्षिविशेषौ प्रतीयेते
तथा युवतीति संबोधनप्रतीतिः । एवमुदात्तादयोऽपि यथादर्शनमुत्प्रेक्षणीयाः ।।</p>
<p>पदच्छेदेन यथा---</p>
<lg><l>'सर्वक्षितिभृतां नाथ दृष्टा सर्वाङ‍गसुन्दरी ।</l>
<l>रामा रम्ये वनान्तेऽस्मिन्मया विरहिता त्वया ।। ८० ।।'</l></lg>
<p>अत्र मया विरहितेत्येतावति पदच्छेदे पुरूरवसस्त्वयेत्येतावति तु
पर्वतस्य वाक्यभेदो भवति ।।</p>
<p>शृङ‍खला भङ‍गः परिवर्तकः चूर्णमिति चत्वारश्छेदाः । तत्र पूर्वापरवर्णानामन्योन्य-
संकलनया स्थितिः शृङ‍खला । यथा---'कान्तारतरुतलासितमृगयुवरचितान्तरा-'
इति पठितिः, तदा प्रियासंभोगमणितहर्षितलुब्धकप्रचुरच्छन्नमध्येति प्रतीयते ।
सेयमन्योन्यं वर्णसंकलनया शृङ‍खलेत्युच्यते । एकस्य शब्दस्य मध्ये विच्छेदेन
द्वैधीकरणमात्रं भङ‍गः । तमुदाहरति---<b>सर्वेति</b> । मया विरहितेत्येतावति समुदाये
मद्वियोगवती त्वया दृष्टेत्यष्टमकामावस्थाविष्टस्य पुरूरवसः पर्वतविषयं प्रश्नवाक्यं
भवति । यदा तु मयेति विच्छिद्य पूर्ववाक्यसंबन्धि क्रियते तदा त्वया विरहिता
सती मया दृष्टेति पर्वतस्योत्तरवाक्यं संपद्यते । वर्णान्तरकल्पना परिवर्तः । यथा---
'कलिकामधुगर्हणा' इति । अत्र यथाश्रुतवर्णपरिग्रहे---'कलिकामधुनो गर्हणा
निन्दा' इति प्रतीयते, यदा तु 'कलिकामधुग् अर्हणा' इति वर्णान्तरकल्पनया
छेदः, तदा पूजैव 'कलौ कामधेनुः' इति । पिण्डाक्षरविभागश्चूर्णम् । यथा---'पश्य
सलिलं पयोधेर्दूरसमुन्मुक्तशुक्तिमीनाङ‍कान्तम्' इति । अत्र यथाश्रुते दुःखेन रस-
नीयमुद्भ्रान्तशुक्तिकोषं मत्स्याङि्कतपर्यन्तमिति प्रतीयते, यदा तु दूरसमुन्मुक्तशुक्ति-
मीनाङ‍कान्तमिति पिण्डचूर्णनेन च्छेदः, तदात्यन्तहर्षयुक्तेति त्यक्तशोकेति च
संबोधनद्वयं कृष्णस्य प्रतीयते ।।</p>
<p>पदभेदेन यथा---</p>
<lg><l>'येन ध्वस्तमनोभवेन बलिजित्कायः पुराऽस्त्रीकृतो
यो गङ‍गां च दधेऽन्धकक्षयकरो यो बर्हिपत्रप्रियः ।</l>
<l>यस्याहुः शशिमच्छिरोहर इति स्तुत्यं च नामामराः
सोऽव्यादिष्टभुजङ‍गहारवलयस्त्वां सर्वदोमाधवः ।। ८१ ।।'</l></lg>
