<pb n="299"/>
<p>चित्रोक्तिर्द्विधा । चित्रा विचित्रा च । तयोश्चित्रा यथा---</p>
<lg><l>'लभ्यन्ते यदि वाञ्छितानि यमुनाभागीरथीसंगमे
देव प्रेष्यजनस्तदेष भवतो भर्तव्यतां वाञ्छति ।</l>
<l>नन्वेतन्मरणेन किं नु मरणं कायान्मनोविच्युति-
र्दीर्घं जीव मनस्तवाङ्घ्रिकमले कायोऽत्र नस्तिष्ठति ।। ३५६ ।।'</l></lg>
<p>तदिदं स्वकल्पितोक्तिप्रत्युक्तिभ्यां जीवतोऽपि जन्मान्तरावाप्तिसा-
धनेनाश्चर्यहेतुरिति चित्रा नाम चित्रोक्तिप्रत्युक्तिर्वाकोवाक्यम् ।।</p>
<p>द्वितीया यथा---</p>
<lg><l>'कोऽयं भामिनि भूषणं कितव ते शोणः कथं कुङ्कुमा-
त्कूर्पासान्तरितः प्रिये विनिमयः पश्यापरं क्वास्ति मे ।</l>
<l>पश्यामीत्यभिधाय सान्द्रपुलको मृद्नन्मृडान्याः स्तनौ
हस्तेन प्रतिनिर्जितेन्दुरवताद्द‍यूते हसन्वो हरः ।। ३५७ ।।'</l></lg>
<p>अत्रोक्तिप्रत्युक्त्योरनन्तरं स्तनमर्दनवैचित्र्यादिना परिसमाप्तेर्विचित्र-
संज्ञमिदं वाकोवाक्यम् ।।</p>
<b><lg><l>प्रहेलिका सकृत्प्रश्नः सापि षोढा च्युताक्षरा ।</l>
<l>दत्ताक्षरोभयं मुष्टिर्बिन्दुमत्यर्थवत्यपि ।। १३३ ।।</l></lg></b>
<b><lg><l>क्रीडागोष्ठीविनोदेषु तज्ज्ञैराकीर्णमन्त्रणे ।</l>
<l>परव्यामोहने चापि सोपयोगा प्रहेलिका ।। १३४ ।।</l></lg></b>
<p>तासु च्युताक्षरा यथा---</p>
<lg><l>'पयोधरभराक्रान्ता संनमन्ती पदे पदे ।</l>
<l>पदमेकं न का याति यदि हारेण वर्जिता ।। ३५८ ।।'</l></lg>
