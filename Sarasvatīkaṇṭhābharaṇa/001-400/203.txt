<pb n="203"/>
<p>आयतिरुत्तरकालविशुद्धिः । यतेन्द्रियो विजितेन्द्रियग्रामः । एवंभूतो भवान्यतेर्न
हीयते । यतितुल्य एव भवतीत्यर्थः । अपिशब्दो भिन्नक्रमः । अमायता माया-
शून्यत्वं सापि तव इयते परिच्छेत्तुमशक्याय क्षयं विनाशमयतेऽगच्छते सुखाया-
भूत् ।।</p>
<p>तदेवान्तयमकं यथा---</p>
<lg><l>'भवादृशा नाथ न जानते नते रसं विरुद्धे खलु सन्नतेनते ।</l>
<l>य एव दीनाः शिरसा नतेन ते चरन्त्यलं दैन्यरसेन तेन ते ।। १०७ ।।'</l></lg>
<p>तदेतत्सर्वमप्यवहितावृत्तेरव्यपेतयमकं भवति ।।</p>
<p>नतेः कुपितकामिनीप्रसादरूपाया रसो विप्रलम्भपृष्ठभावी मधुरतरः संभोगः
किमिति तादृशा रसं न जानते । यस्मात् सन्नता अवसादयोगित्वमिनता प्रभुता,
एते द्वे विरुद्धे नैकत्र संभवतः । नहि प्रभवो नमन्ति । एतदेव व्यतिरेकेण
द्रढयति---<b>य एवेति</b> । ये दीनास्त एव नतेन शिरसा लक्षितास्तेन हेतुना दैन्य-
रसेनालमत्यन्तं चरन्ति व्यवहरन्तीति । अव्यपेतपदार्थं व्याचष्टे---<b>तदेत-
त्सर्वमिति</b> ।।</p>
<p>अथ चतुर्षु पादेषु व्यपेतमादियमकं यथा---</p>
<lg><l>'काञ्चिप्रतोलीमनु कामिनीं तां काञ्चिस्रवन्तीवनमातरिश्वा ।</l>
<l>काञ्चिप्रभृत्याभरणोज्झितानां कांचिल्लुनीते सुरतश्रमार्तिम् ।। १०८ ।।'</l></lg>
<p>क्रमप्राप्तं व्यपेतमुदाहर्तव्यमित्याह---<b>अथेति</b> । काञ्चिर्नगरी तस्याः प्रतोली
राजरथ्या तामनु लक्षीकृत्य । केन पानीयेनाञ्चनशीला या स्रवन्ती नदी तद्वनमा-
तरिश्वा वायुः । काञ्चिप्रभृतीनि मेखलाप्रमुखानि । कांचित्सर्वाङ‍गीणालसभावसमर्पि-
कामत एव मेखलाप्रभृतिभूषणत्यागः । अत्र प्रतिपादं काञ्चीकाञ्चीत्यादि नैरन्त-
र्येणावर्तनेन व्यपेतम्, सान्तरत्वेन पुनरादिमध्ययमकमेव स्यादिति पादभेदेनैवास्य
संभवः ।।</p>
<p>तदेव मध्ययमकं यथा---</p>
<lg><l>'मदनदारुण उत्थित उच्छिखो मधुमदारुणहूणमुखच्छविः ।</l>
<l>तरुणिदारुण एष दिशः समं मम हृदारुणदाम्रवणानलः ।। १०९ ।।'</l></lg>
