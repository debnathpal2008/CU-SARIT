<pb n="309"/>
<b><lg><l>मण्डलेन तु यत्स्त्रीणां नृत्यं हल्लीसकं तु तत् ।</l>
<l>तत्र नेता भवेदेको गोपस्त्रीणां हरिर्यथा ।। १५६ ।।</l></lg></b>
<p>हल्लीसकमिदम् ।।</p>
<p>रासो यथा---</p>
<lg><l>'अइ दुम्मणआ अज्ज किणो पुच्छामि तुमम् ।</l>
<l>जेण जिविज्जइ जेण विलासो पलिहिज्जइ कीस जणो ३९५</l></lg>
<lg><l>[अयि दुर्मनस्क अद्य किं नो पृच्छामि त्वाम् ।</l>
<l>येन जीव्यते येन विलासः परिह्रियते किमिति जनः ।।]</l></lg>
<p>तदिदं हल्लीसकमेव तालबन्धविशेषयुक्तं रास एवेत्युच्यते ।।</p>
<b><lg><l>अङ‍गवाक्सत्वजाहार्यः सामान्यश्चित्र इत्यमी ।</l>
<l>षट् चित्राभिनयास्तद्वदभिनेयं वचो विदुः ।। १५७ ।।</l></lg></b>
<p>तेष्वाङ‍गिकाभिनयवद्यथा---</p>
<lg><l>'दोर्दण्डाः क्व धृताङ‍गदाः क्व नु शिरानद्धौ भुजौ द्वाविमौ
वक्राणि क्व नु कान्तिमन्ति बलिमत्क्वेदं ममैकं मुखम् ।</l>
<l>वाचस्ताः क्व जितार्णवध्वनिघनाः क्वायं वचःसंयमो
हेलाकम्पितभूधरः क्व चरणन्यासः क्व मन्दा गतिः ३९६'</l></lg>
<p>अत्राङ‍गिकाभिनयानां प्रतिपादितत्वादिदमाङ‍गिकाभिनयम् ।।</p>
<p>वाचिकाभिनयवद्यथा---</p>
<lg><l>'दुर्वारां मदनशरव्यथां वहन्त्या
तन्वङ‍ग्या यदभिहितं पुरः सखीनाम् ।</l>
<l>तद्भ‌ूयः शिशुशुकशारिकाभिरुक्तं
धन्यानां श्रवणपथातिथित्वमेति ।। ३९७ ।।'</l></lg>
<p>अत्र वाचिकाभिनयप्रतिपादनादिदं वाचिकाभिनयम् ।।</p>
