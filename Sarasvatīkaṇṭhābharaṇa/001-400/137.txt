<pb n="137"/>
<p>तत्र देशविरुद्धस्य गुणीभावो यथा---</p>
<lg><l>'तस्य राज्ञः प्रभावेण तदुद्यानानि जज्ञिरे ।</l>
<l>आर्द्रांशुकप्रवालानामास्पदं सुरशाखिनाम् ।। १९६ ।।'</l></lg>
<p>अत्र देशविरुद्धत्वेऽपि तस्य राज्ञः प्रभावेणेति कारणोपन्या-
साद्ग‍ुणत्वम् ।।</p>
<p><q>देशोऽद्रीति</q> । आदिपदेन द्वीपादिपरिग्रहः । कामार्थसंश्रयाः, अर्थसंश्रयाः
प्रवृत्तयोऽवस्थाविशेषाः । हेतुविद्या आन्वीक्षिकी । अयथारूढं अप्रसिद्धम् ।।</p>
<p>कालविरुद्धस्य यथा---</p>
<lg><l>'राज्ञां विनाशपिशुनश्चचार खरमारुतः ।</l>
<l>चुम्बन्कदम्बकुसुमैः सह सप्तच्छदोद्गमान् ।। १९७ ।।'</l></lg>
<p>अत्र कालविरुद्धत्वेऽपि राज्ञां विनाशपिशुन इत्यनिष्टसूचकोत्पात
रूपत्वाद्ग‍ुणत्वम् ।।</p>
<p><q>कालविरुद्धस्येति</q> । उपघात उत्पातः ।।</p>
<p>लोकविरुद्धस्य यथा---</p>
<lg><l>'ऐन्दवादर्चिषः कामी शिशिरं हव्यवाहनम् ।</l>
<l>अबलाविरहक्लेशविह्वलो गणयत्यलम् ।। १९८ ।।'</l></lg>
<p>अत्र लोकविरुद्धत्वेऽपि कामिभिस्तथा संवेद्यमानत्वाद्ग‍ुणत्वम् ।।</p>
<p>युक्तिविरुद्धस्य यथा---</p>
<lg><l>'स संकोचश्चन्द्रादिव कुमुदराशेरशरणः
स सूर्यात्कोकानां विरह इव लुप्तप्रतिविधिः ।</l>
<l>गुणेभ्यस्ते खेदप्रशमनकरेभ्योऽपि यदयं
खलानामुद्वेगस्तदिदममृतादेव मरणम् ।। १९९ ।।'</l></lg>
<p>अत्र युक्तिविरुद्धत्वेऽपि छेकोत्त्क्या संभाव्यमानोपमया तथाप्रतीते-
र्गुणत्वम् ।</p>
