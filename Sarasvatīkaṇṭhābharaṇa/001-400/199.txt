<pb n="199"/>
<p>तदेव मध्ययमकं यथा---</p>
<lg><l>'दधतमाकरिभिः करिभिः क्षतैः समवतारसमैरसमैस्तटैः ।</l>
<l>विविधकामहिता महिताम्भसः स्फुटसरोजवना जवना नदीः ।। ९३ ।।'</l></lg>
<p>आकरिभिः प्रशस्ताकरयुक्तैः करिभिः परिणतिक्रीडासक्तैः । विविधेभ्यः कामेभ्यो
हिताः । महितं पूजितम् । जवना वेगवतीः ।।</p>
<p>तदेवमन्त्ययमकं यथा---</p>
<lg><l>'व्यथितसिन्धुमनीरशनैः शनैरमरलोकवधूजघनैर्घनैः ।</l>
<l>फणवताम भितो विततं ततं दयितरम्यलताबकुलैः कुलैः ।। ९४ ।।'</l></lg>
<p>अनीरशनैर्न निर्गता दूरीभूता रशनाः क्षुद्रघण्टिका येभ्यस्तैः काञ्चीगुणयुक्तैः । तेन
स्थपुटकर्कशरत्नादिरचनया सिन्धुव्यथापोषः । शनैर्मन्दम् । घनैर्मांसलैः । अभितो
विततं सर्वतो विस्तीर्णम् । फणवतां कुलैस्ततं व्याप्तम् । लवङ‍गबकुलमालतीसुरभि-
शीतलतया फणभृत्प्रिंयत्वम् ।।</p>
<p>आदिमध्ययमकं यथा---</p>
<lg><l>'घनाघनाभस्य महीमहीयसः सुरासुराणां दयितस्य तस्य सा ।</l>
<l>धराधराकारगृहा गृहार्थिनो बभूव भूमेर्नगरी गरीयसीः ।। ९५ ।।'</l></lg>
<p>घनाघनो मेघस्तदाभः श्यामः । मही पृथिवी तस्यां महीयान् पूज्यः । धराधरः
पर्वतस्तदाकारगृहाः ।।</p>
<p>आद्यन्तयमकं यथा---</p>
<lg><l>'द्रुतं द्रुतं वह्निसमागतं गतं महीमहीनद्युतिरोचितं चितम् ।</l>
<l>समं समन्तादपगोपुरं पुरं परैः परैरप्यनिराकृतं कृतम् ।। ९६ ।।'</l></lg>
<p>वह्निसमागतं सद् द्रुतं विलीनमत एव द्रुतं शीघ्रं महीं गतं पृथिव्यां विस्तीर्य
पतितमहीनया द्युत्या रोचितं शोभितम् । चितं निबिडेन संनिवेशेन स्थापितम् ।
समन्तात्सर्वतः समं सलक्ष्मीकमस्थपुटं वा । परैः शत्रुभिः परैः श्रेष्ठैरनिराकृतं
यदासीत्तदेव वह्निना हेममयं पुरमपगोपुरमपगतद्वारं महीं गतं च कृतमिति
संबन्धः ।।</p>
