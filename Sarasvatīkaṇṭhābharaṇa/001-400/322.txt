<pb n="322"/>
<p>अत्र प्रभावः क्रियायामनिविशमान एव हेतौ तृतीयां प्रवर्तयति न
कर्तरीति क्रियायामनाविष्टकारकहेतुभेदः ।।</p>
<p>तस्य राज्ञः प्रभावेनेत्यत्र सदपि कर्तृत्वमविवक्षितं, अतो हेतुमात्रविवक्षायां
पाक्षिकी तृतीया भवतीत्याह---<b>हेतौ तृतीयायामिति</b> । करणभावस्त्वसंभावित
एव प्रभावमात्रस्य व्यभिचारात् ।।</p>
<p>निवर्तकः क्रियाविष्टो यथा---</p>
<lg><l>'चन्दनारण्यमाधूय स्पृष्ट्‍वा मलयनिर्झरान् ।</l>
<l>पथिकानां प्रमाथाय पवनोऽयमुपस्थितः ।। २१ ।।'</l></lg>
<p>अत्रैवंविधस्य पवनस्य पथिकप्रमाथसाधनक्रियायां कर्तृत्वेनावेशान्नि-
वर्तको नामायमाविष्टक्रियः कारकहेतुभेदः ।।</p>
<p>प्रमाथसाधनक्रियायां कर्तृत्वेनेति निष्ठाप्रत्ययेनोपात्तेनेति भावः ।।</p>
<p>स एव क्रियानाविष्टो यथा---</p>
<lg><l>'प्रजागरात्खिलीभूतस्तस्याः स्वप्नसमागमः ।</l>
<l>बाष्पस्तु न ददात्येनां द्रष्टुं चित्रगतामपि ।। २२ ।।'</l></lg>
<p>अत्र समागमनिवृत्तावनिविशमानः प्रजागरस्तृतीयार्थे पञ्चमीं प्रयो-
जयति । बाष्पः पुनर्दानक्रियावेशाद्दर्शनक्रियायामनाविशन्कर्मसंबन्धा-
त्तामप्रधानभावेन चोपगृह्णातीत्यनाविष्टक्रियो नाम निवर्तकोऽयं कारक-
हेतुभेदः ।।</p>
<p>खिलीभावो निवृत्तिः । <b>तृतीयार्थ इति</b> । हेताववधित्वाप्रतीतेरपादानभावेन
संभावितः । <b>दानक्रियेति</b> । स्यादत्र दर्शनक्रियासमावेशो यदि दानक्रियावेशः
स्यात् । स एव तु नास्ति नञा निषेधादित्यर्थः ।।</p>
<p>प्रयोजकः क्रियाविष्टो यथा---</p>
<lg><l>'तस्मिञ्जीवति दुर्धर्षे हतमप्यहतं बलम् ।</l>
<l>हनूमत्युज्झितप्राणे जीवन्तोऽपि मृता वयम् ।। २३ ।।'</l></lg>
