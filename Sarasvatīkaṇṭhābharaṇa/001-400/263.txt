<pb n="263"/>
<lg><l>'दशरश्मिशतोपमद्युतिं यशसा दिक्षु दशस्वपि श्रुतम् ।</l>
<l>दशपूर्वरथं यमाख्यया दशकण्ठारिगुरुं विदुर्बुधाः ।। २५१ ।।'</l></lg>
<p>अत्रानेकधा दशशब्द आवर्तते ।।</p>
<p>शतधृतिर्ब्रह्मा तस्य भुवनभूतमम्भोरुद पद्मं तस्य, क्षोणी पृथ्वी तद्रूपा या नौ-
स्तरिस्तस्याः कूपदण्डः गुणवृक्षः । <b>दशस्विति</b> । एको दशशब्दो व्यस्तः, अन्ये
त्रयः समस्ताः ।।</p>
<p>अव्यवहितेऽपि द्वैगुण्यादेर्न विरोधः । यथा---</p>
<lg><l>'वस्त्रायन्ते नदीनां सितकुसुमधराः शक्रसंकाशकाशाः
काशाभा भान्ति तासां नवपुलिनचराः श्रीनदीहंसहंसाः ।</l>
<l>हंसाभाम्भोदमुक्तक्षरदमृतरुचिर्मेदिनीचन्द्रचन्द्र-
श्चन्द्राङ‍कः शारदस्ते जयकृदुपनतो विद्विषां कालकालः ।। २५२ ।।'</l></lg>
<p>ननु व्यवहित एव किं गुणनादिभेदो नेत्याह---<b>अव्यवहितेऽपीति</b> ।
वस्त्रायन्त इत्यादौ काशपदपरिहारेणोदाहरणम् । तत्र हि प्रथमः काशशब्दो
भिन्नार्थ एव ।।</p>
<p>व्यवहिताव्यवहितभेदेऽपि दृश्यते । यथा---</p>
<lg><l>'धनैर्दुष्कुलीनाः कुलीनाः क्रियन्ते धनैरेव पापान्नरा निस्तरन्ति ।</l>
<l>धनेभ्यो हि कश्चित्सुहृन्नास्ति लोके धनान्यर्जयध्वं धनान्यर्जयध्वम् २५३'</l></lg>
<p>यत्र व्यवहिताव्यवहितयोरेकवाक्यानुप्रवेशोऽस्ति तत्रापि गुणनाभेद उदा-
हरणीयः । दृश्यत इत्यनेन यद्वव्द्यवहिते भूयसी गुणना महाकविप्रबन्धेषु प्रतीयते
न तद्वदव्यवहितेऽपीति पूर्वं व्यवहितमात्रे गुणनादिकमुपन्यस्तमिति तात्पर्यम् ।
<b>धनैरिति</b> । अत्र धनपदव्यवधानेन बह्वीं गुणनामवलम्बमानमेव चतुर्थपादे
त्वव्यवहिता त्वनुप्रासेऽपि प्रविष्टमिति भवति व्यवहिताव्यवहितभेदता । सोऽयं
पदाभ्यासो दर्शितः ।।</p>
<p>योऽपि चार्धाभ्यासः सोऽपि व्यवहिताव्यवहितभेद एव । यथा---</p>
<lg><l>'यैस्त्वं साक्षात्कृतो नाथ तेषां कामेषु को ग्रहः ।</l>
<l>यैस्त्वं साक्षात्कृतो नाथ तेषां कामेषु को ग्रहः ।। २५४ ।।'</l></lg>
