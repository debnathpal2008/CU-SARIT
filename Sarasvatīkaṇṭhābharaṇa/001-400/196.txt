<pb n="196"/>
<p>पादान्यथाकरणेन यथा---</p>
<lg><l>'एकान्ते विजने रात्रावन्तर्वेश्मनि साहसे ।</l>
<l>न्यासापह्नवने चैव दिव्या संभवति क्रिया ।। ८६ ।।'</l></lg>
<p>अत्र तृतीयपादस्थाने 'तन्वङ‍गी यदि लभ्येत' इति पाठो भवति,
तदैतत्परीक्षौपयिकमपि कामौपयिकं भवति ।।</p>
<p><q>एकान्त इति</q> । साहसे प्रच्छन्नाभिसारलक्षणे प्रकाशात्प्रच्छन्नो गरीयानिति
न्यायात् । दिव्या स्वभोगसोदरा क्रियावल्लक्षणा ।।</p>
<p>अर्धान्यथाकरणेन यथा---</p>
<lg><l>'तत्तावदेव शशिनः स्फुरितं महीयो
यावन्न तिग्मरुचिमण्डलमभ्युदेति ।</l>
<l>अभ्युद्यते सकलधामनिधौ तु तस्मि-
न्निन्दोः सिताभ्रशकलस्य च को विशेषः ।। ८७ ।।'</l></lg>
<p>अत्र यदा मध्यमपादयोः स्थाने 'यावन्न ताः किमपि गौरितरा
हसन्ति । ताभिः पुनर्विहसिताननपङ‍कजाभिः' इति पठ्यते, तदैतद्वीरा-
र्थोक्तिरूपमपि शृङ‍गारोक्तिरूपं संपद्यते ।।</p>
<p><q>गौरितरेति</q> । 'घरूप---'इत्यादिना पूर्वपदह्रस्वः ।।</p>
<p>पादत्रयस्य चान्यथाकरणेन यथा---</p>
<lg><l>'त्यागेन युक्ता दिवमुत्पतन्ति त्यागेन हीना नरकं व्रजन्ति ।</l>
<l>न त्यागिनां दुष्करमस्ति किंचित्त्यागो हि सर्वव्यसनानि हन्ति ।। ८८ ।।'</l></lg>
<p>अत्र तुरीयपादमेवोपादाय पादत्रयस्य चान्यथाकरणेन वक्ष्यमाणः
पाठो भवति । तदैतत्त्यागप्रशंसार्थमपि त्यागनिन्दार्थं जायते । यथा---</p>
<lg><l>'त्यागो हि सर्वव्यसनानि हन्तीत्यलीकमेतद्भ‍ुवि संप्रतीदम् ।</l>
<l>जातानि सर्वव्यसनानि तस्यास्त्यागेन मे मुग्धविलोचनायाः ।। ८९ ।।'</l></lg>
<p>एतेषां च पदाद्यन्यथाकरणानां परस्परसंकरोऽपि भवतीत्यावेदयति ।।</p>
