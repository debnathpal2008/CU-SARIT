<pb n="140"/>
<p>ते चालंकारा यथास्थानं निवेश्यमाना एव सहृदयरञ्जनक्षमा इति कवीञ्शिक्षयति-</p>
<b><lg><l>दीर्घापाङ‍गं नयनयुगलं भूषयत्यञ्जनश्री-
स्तुङ‍गाभोगौ प्रभवति कुचावर्चितुं हारयष्टिः ।</l>
<l>मध्ये क्षामे वपुषि लभते स्थानकूर्पासलक्ष्मीः
श्रोणीबिम्बे गुरुणि रशनादाम शोभां बिभर्ति ।। १६० ।।</l></lg></b>
<p><b>इति श्रीमहाराजाधिराजभोजदेवेन विरचिते सरस्वतीकण्ठाभरण-
नाम्नि अलंकारशास्त्रे गुणविवेचनं नाम प्रथमः परिच्छेदः ।</b></p>
<p><q>दीर्घेति</q> । तेन शब्दादिविषयविभागेनालंकारविवेचनं सप्रयोजनमेवेति तात्प-
र्यार्थः । शेषमतिरोहितम् ।।</p>
<p>इति श्री<b>मिश्ररत्नेश्वर</b>विरचिते <b>रत्नदर्पण</b>नाम्नि <b>सरस्वतीकण्ठाभरण</b>-
विवरणे गुणविवेचनो नाम प्रथमः परिच्छेदः ।</p>
<p>द्वितीयः परिच्छेदः ।</p>
<lg><l>क्षेत्रमध्यं विशालाक्षी यस्याधिवसति प्रिया ।</l>
<l>अविमुक्तप्रतिष्ठाय तस्मै कामद्रुहे नमः ।।</l></lg>
<lg><l>आद्यं स्फुरतु वाग्देव्याः कण्ठाभरणकौतुकम् ।</l>
<l>मयि प्रह्वमनोवृत्तौ तन्वाने रत्नदर्पणम् ।।</l></lg>
<p>एवं दोषगुणेषु निर्णीतेष्वलंकाराः प्राप्तावसरास्तत्रालंकारसामान्यलक्षणमाद्यपरि-
च्छेदे तद्विभागं दर्शयन्परिच्छेदत्रयं संगमयति---</p>
<b><lg><l>शब्दार्थोभयसंज्ञाभिरलंकारान्कवीश्वराः ।</l>
<l>बाह्यानाभ्यन्तरान्बाह्याभ्यन्तरांश्चानुशासति ।। १ ।।</l></lg></b>
<p><q>शब्दार्थोभयसंज्ञाभिरिति</q> । इत्थंभूतलक्षणे तृतीया । मध्यमपदलोपीस-
मासः । तेन शब्दालंकारार्थालंकारोभयालंकारसंज्ञाभिरित्यर्थः । गुणप्रस्तावे बाह्य-
त्वादिकं विवृतं शब्दोऽवच्छेदकतया प्रथमप्रतिसंधेयभावेन च शरीरस्थानीयो
बाह्यस्ततस्तदाश्रया अलंकारा अपि बाह्याः । अर्थो विच्छेद्यतया पश्चादनुसंधेयतया
चात्मतुल्य आभ्यन्तरस्तेन तदाश्रया अलंकारा अप्याभ्यन्तराः । एतेन बाह्याभ्य-
न्तरा व्याख्याताः । आश्रयाश्रयिभावश्च यथातथोक्तमेव । उभयालंकारेषु योगस्य
प्रायिकत्वमाश्रित्य कवीश्वराणामनुशासनमुक्तम् । एतद्विवेचयिष्यते चतुर्थारम्भे ।।</p>
