<pb n="150"/>
<p><q>कश्चिद्गद्येनेति</q> । यथा ह्यटवीवर्णनादौ गद्यं प्रगल्भते तथा न पद्यम्, यथा
च काव्यशास्त्रतानिर्वहणोचितेऽर्थे पद्यमुत्सहते न तथा गद्यमित्यादि । एवं कथा-
ख्यायिकादौ गद्यमेव, चम्पूप्रभृतौ मिश्रमेवेत्यादिपदोपात्तबन्धौचिती द्रष्टव्या ।।</p>
<p>आस्तां तावदर्थाद्यौचित्यगवेषणं स्वरूपेणैव पद्यादिकं परिस्फुरत्कविप्रतिभाविशे-
षावेदनेन सहृदयावर्जकमवसीयते । कथमन्यथा क्वचिदेव कस्यचित्सौष्ठवमित्याह---</p>
<b><lg><l>यादृग्गद्यविधौ बाणः पद्यबन्धेऽपि तादृशः ।</l>
<l>गत्यां गत्यामियं देवी विचित्रा हि सरस्वती ।। २० ।।</l></lg></b>
<p><q>यादृगिति</q> । गत्यां गत्यामिति । पद्ये गद्ये मिश्रे चेत्यर्थः । विचित्रा अव्यव-
स्थितसिद्धिका ।।</p>
<p>प्रयोगव्यवस्थामुपपादयति---</p>
<b><lg><l>यथामति यथाशक्ति यथौचित्यं यथारुचि ।</l>
<l>कवेः पात्रस्य चैतस्याः प्रयोग उपपद्यते ।। २१ ।।</l></lg></b>
<p><q>यथामतीति</q> । मतिर्व्युत्पत्तिः । युक्तायुक्तविवेक इति यावत् । शक्तिः कवि-
त्वबीजभूतः प्राक्तनः संस्कारः । औचित्यं दर्शितमेव । रुचिर्मनोनुकूलताप्रतिसंधा-
नम् । कवेः पात्रस्येति यथायोगम् । तथा हि शक्तिव्युत्पत्ती कवेरेव । औचित्यं
पात्रस्यैव । रुचिरुभयोरपीति ।।</p>
<p>स चायं संदर्भावच्छेदो गुरुलघुसंनिवेशेनैव शोभत इति तमाश्रित्य विभागमाह---</p>
<b><lg><l>द्रुता विलम्बिता मध्या साथ द्रुतविलम्बिता ।</l>
<l>द्रुतमध्या च विज्ञेया तथा मध्यविलम्बिता ।। २२ ।।</l></lg></b>
<p><q>द्रुतेति</q> । आद्यास्तिस्रः शुद्धाः । आसामेव मिथोव्यतिकरेणोत्तरास्तिस्त्रः सं-
कीर्णाः ।। कथमेषां व्यवस्थेत्यत आह---</p>
<b><lg><l>सा लघूनां गुरूणां च बाहुल्याल्पत्वमिश्रणैः ।</l>
<l>पद्ये गद्ये च मिश्रे च षट्प्रकारोपजायते ।। २३ ।।</l></lg></b>
<p><q>सा लघूनामिति</q> । बाहुल्यमल्पत्वं मिश्रणं च तुल्यवत्प्रतिभानम् । न गद्या-
दिकमेव गतिः किंतु तदाधारः पठितिसंचार इति व्यनक्ति-पद्ये गद्ये च मिश्रे चेति ।।</p>
<b><lg><l>तत्र वृत्तं च जातिं च पद्यमाहुरथो पृथक् ।</l>
<l>समं चार्धसमं चैतद्विषमं च प्रचक्षते ।। २४ ।।</l></lg></b>
