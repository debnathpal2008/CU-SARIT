<pb n="225"/>
<p>एकवचनबहुवचनाभ्यां विशेषणेषु संबन्धयोग्यताक्षेपात्तिङ्वचनेषु सुब्वचनेषु
च यथायथमर्थद्वयोन्मीलनाच्छब्दरूपद्वयोद्भेदः । एकवचनेन वलयः कङ‍कणं बहु-
वचनेन च मध्यरेखा इति सुबन्तपदे । एतदौचित्ये तिङन्तपदे चाभवन्निति वचन-
द्वयलाभः । न चानयोः किंचिदुद्भेदकं निबद्धमिति निरुद्भेदोऽयम् । तदेतदाह---
<b>अत्रेत्यादि</b> ।।</p>
<p>पदश्लेषो यथा---</p>
<lg><l>'अरिभेदः पलाशश्च बाहुः कल्पद्रुमश्च ते ।</l>
<l>बालेवोद्यानमालेयं सालकाननशोभिनी ।। १६० ।।'</l></lg>
<p>अत्र प्रकृतिप्रत्ययविभक्तिवचनानां पृथगभिधानादभिधानमालोक्तानि
प्रातिपदिकान्येव पदशब्देनोच्यन्ते । तेन पूर्वार्धे शत्रुभेदोमांसादस्ते
बाहुरित्यर्थेनारिभेदपलाशाख्यवृक्षनाम्नी श्लिष्येते । उत्तरार्धे च सालानां
काननेन शोभत इत्येवंशीलेयमुद्यानमालेव व्द्यर्थेन सालकेनाननेन शो-
भत इत्येवंशीला बालेत्युपमानार्थः श्लिष्यते । स एष पदश्लेषा नाम
शब्दश्लेषः ।।</p>
<p>अरीणां भेदः शरीरधातुभेदः, पलं मांसमश्नाति यः स तथा, चकार उत्तर-
वाक्यापेक्षया । अरिभेदो विट‍्खदिरः पलाशः किंशुकः सालास्तरुविशेषास्तेषां
काननम्, अलकाश्चूर्णकुन्तलास्तत्सहितमाननं च । पूर्वोत्तरार्धयोर्नैकवाक्यत्वमु-
दाहरणत्वात् । ननु विभक्त्यन्तान्नान्यत्पदं तत्र पूर्वभागेन प्रकृतिश्लेष उत्तरभागेन
च प्रत्ययश्लेष उद्दिष्ट एव, तत्कोऽन्य, पदश्लेष इत्यत आह---<b>अत्रेति</b> । प्रकृति-
प्रत्ययभावविवक्षाविरहे नाममालोक्तानि प्रातिपदिकान्येवावशिष्यन्त इत्यर्थः ।।</p>
<p>वर्णश्लेषोऽपि पदश्लेष एव । स यथा---</p>
<lg><l>'त्वमेव देव पातालमाशानां त्वं निबन्धनम् ।</l>
<l>त्वं चामरमरुद्भ‍ूमिरेको लोकत्रयात्मकः ।। १६१ ।।'</l></lg>
<p>अत्र त्वमेव पातालमित्यकारः पाश्चात्ये, त्वं च अमरमरुद्भ‍ूमिरिति
चकारः पौरस्त्येऽक्षरे श्लिष्टः पातालं चामरे इति च पदं रचयति ।
सोऽयं पदश्लेष एव वर्णश्लेष इत्युच्यते ।।</p>
