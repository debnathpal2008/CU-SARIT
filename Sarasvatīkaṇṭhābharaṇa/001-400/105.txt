<pb n="105"/>
<p>यस्य वस्तुनो नानारूपाणि विजातीयरूपाणि तत्र तद्रुपविवक्षावैचित्र्याच्छब्द-
चैचित्र्यं संगच्छत इति दोषत्वाभावः । एवं रूपता ग१मितवतीत्यादौ कदापि नास्तीति
दोषरूपतैषा । क्वचित्पुनरस्ति रूपान्तरमित्याह---<b>क्वचिदिति</b> । भवत्वेवम् ।
गुणत्वं तु कथमित्यत आह---<b>निसर्गेति</b> । नियतरूपविवक्षा हि महाकवीनां न
लावण्यमनुसंधाय भवितुमर्हति । तथाहि---आक्षिपन्तीत्यादौ एषां दुष्करमित्यत्र ख-
लर्थयोगे 'न लोकाव्ययनिष्ठाखलर्थतुनाम्' इत्यनेन षष्ठीप्रतिषेधादेषामिति कथं षष्ठी-
ति दुष्टजातीयतामादाय शेषरूपविशेषविवक्षा समाधानहेतुः । अस्ति हि षष्ठ‌‍यर्थस्य सं-
बन्धस्य द्वरूप्यम्---संबन्धसामान्यं विशेषश्च जन्यजनकभावादिः । तत्र संबन्धवि-
शेषविहितषष्ठीमुपादाय 'न लोक---' इत्यादिना निषेधः । संबन्धसामान्यरूपमुपादाय
षष्ठी केन वार्यते । अयमेव संबन्धः शेष इत्युच्यते । एवं तावन्न दोषत्वम् । यथा
कोषसमग्राणां राज्ञां विपक्षश्रीहरमुपदिश्‍य यत्किमपि संबन्धिमात्रमेव न दुष्करं
तथा पद्मानामिति समर्थयामहे । कथमन्यथा दुरापत्वद्वदनश्रीहरणमिति प्रकृतपोष-
लाभाद्ग‍ुणत्वमतिसुलभं तदेतव्द्याचष्टे---<b>अत्रेति</b> । ननु संबन्धमात्रविवक्षायां
दोषता मा भूत्, गुणत्वं तु कथमिति यथोक्तमभिसंधाय परमतं लिखति---<b>इदं
हीति</b> । शास्त्रमाहात्म्यं विधिनिषेधयोः परस्परासंकीर्णविषयत्वम् ।।</p>
<b><lg><l>यत्नः संबन्धनिर्ज्ञानहेतुः कोऽपि कृतो यदि ।</l>
<l>क्रमलङ‍घनमप्याहुर्न दोषं सूरयो यथा ।। ११२ ।।</l></lg></b>
<lg><l>बन्धुत्यागस्तनुत्यागो देशत्याग इति त्रिषु ।</l>
<l>आद्यन्तावायतक्लेशौ मध्यमः क्षणिकज्वरः ।।</l></lg>
<p>आद्यन्तौ मध्यम इति संबन्धनिर्ज्ञानहेतोर्विधानान्न शाब्दक्रमलङ‍घनं
दोषः । वक्तुश्च बन्धुत्यागदेशत्यागयोस्तनुत्यागाद्ग‍रीयस्त्वेनाभिमतत्वादि-
त्यर्थक्रमलङ‍घनस्यापि गुणत्वम् ।।</p>
<p><q>यत्न इति</q> । क्रमभ्रंशे हि यथाभिमतान्वयप्रतीतिप्रत्यूहो दूषकताबीजम् ।
तद्यदि कुतश्चिद्विशेषादस्खलितैव प्रतीतिरुपजायते तदा बीजाभावेन तथाभावो
निवर्तत एव । स च विशेषः प्रतिपदमनुक्रमितुं न शक्यते इति कोऽपि यत्न इति
सामान्येन प्रतिपादितम् । सोऽयं शब्दक्रमलङ‍घनापवादः । अर्थक्रमलङ‍घने त्वभि-
<!-- NOTES pg=105!-->
१. शब्दहीनदोषोदाहरणभूते 'नीरन्ध्रं गदितवति' इत्यादौ.
