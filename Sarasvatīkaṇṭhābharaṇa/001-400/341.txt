<pb n="341"/>
<l>इत्यन्योन्यविरुद्धचेष्टितमिदं पश्‍यन्निजस्वामिनो
भृङ‍गीसान्द्रशिरावनद्धपरुषं धत्तेऽस्थिशेषं वपुः ।। ६१ ।।'</l></lg>
<p>अत्र दिग्वासस्त्वादीनामुत्तरोत्तरग्रथनादन्योन्यासंगतादयं ग्रथित-
नामा विरोधभेदः ।।</p>
<p><q>उत्तरोत्तरग्रथनादिति</q> । यद्यप्येकेन विरोधिना सहोक्तौ विरोध्यन्तरेणापि
तथा भावमासादयन्नेव ग्रथितस्तथाप्युत्तरग्रथनया शोभाविशेषार्पको भवतीत्यभि-
प्रायः ।।</p>
<p>असङ‍गतिर्यथा---</p>
<lg><l>'सा उप्पडी गोठ्ठउहि णोक्खी कावि विसगण्ठि ।</l>
<l>भिडिय पचेल्लिउ सो मरइ ज्जस्स ण लग्गइ कण्ठि ।। ६२ ।।'</l></lg>
<lg><l>[सा उत्पन्ना गोष्ठभुवि नवीनैव कापि विषग्रन्थिः ।</l>
<l>भिद्यते प्रत्युत स म्रियते यस्य न लगति कण्ठे ।।]</l></lg>
<p>अत्रायं विषग्रन्थिर्यस्य कण्ठे न लगति स म्रियत इत्येतयोः परस्प-
रमसङ‍गतेरयमसङ‍गतिर्नाम विरोधः ।।</p>
<p><q>गोठ्ठउहीति</q> । गोष्ठे । णोक्खी अपूर्वा । कावि विसगण्ठि कापि विषग्रन्थिः ।
'रोमाञ्चादयस्त्रियाम्' इति स्त्रीलिङ‍गता । पचेल्लिंउ प्रत्युत । विषग्रन्थेः कण्ठसंबन्धेन
मारकत्वं प्रतीतम् । वर्ण्यमानाया रूपस्य तथाभूतस्यैवेति व्यक्तो विरोधः ।।</p>
<p>प्रत्यनीकं यथा---</p>
<lg><l>'उत्कण्ठा संतापो रणरणको जागरस्तनोस्तनुता ।</l>
<l>फलमिदमहो मयाप्तं सुखाय मृगलोचनां दृष्ट्वा ।। ६३ ।।</l></lg>
<p>अत्र मृगलोचनादर्शनस्यैव किल निर्वृतिः फलम् । मया तु तां दृष्ट्वा-
न्तस्तापादिकं मयाप्तमिति प्रत्यनीकफलत्वादयं प्रत्यनीकाख्यो विरोधः ।।</p>
<p><q>अत्र मृगलोचनादर्शनस्यैवेति</q> । यद्यप्येकस्य विरुद्धं कार्यकारित्वं न
विरुद्धं, तथापि ययैव प्रवृत्त्या किंचित्कार्यं कर्तुमुद्यतो न तयैव तद्विरुद्धं करोति
तदेतत्सुखायेति चतुर्थ्या द्योत्यते ।।</p>
