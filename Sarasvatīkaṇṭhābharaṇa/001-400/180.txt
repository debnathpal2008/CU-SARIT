<pb n="180"/>
गत्या शठे संभाव्यमानमाश्चर्यमुन्मुद्रयत्सामान्यपरम्परया प्रेमाविष्टमन्तःकरणमा-
वेदयति । यदि ज्योतिरादेस्तमःप्रभृतीनामुद्गमः स्यादपि प्रियादप्रियमिति सर्वथैव
निषेधे विधातव्ये प्रत्यक्षपरिकल्पितस्यान्यथाकर्तुमशक्यत्वात्प्रमेयविरोधमसहमाना
विधत्ते च निषेधति चेति निषेधविधिप्रसङ‍गे विधिनिषेधरूपा भणितिर्भवति ।।</p>
<p>कल्पनाभणितिर्यथा---</p>
<lg><l>'दृश्‍यं दृशां सहस्रैर्मनसामयुतैर्विभावनीयं च ।</l>
<l>सुकृतशतकोटिभोग्यं किमपि वयः सुभ्रुवः स्वदते ।। ६४ ।।'</l></lg>
<p>अत्र वयोरामणीयकातिशयस्य दृक्सहस्रादिभिरेवावलोकनीयत्वादि-
योग्यताकल्पनादियं कल्पनाभणितिर्विधिनिषेधे निषेधविधिरूपा ।।</p>
<p><q>दृश्‍यमिति</q> । यद्यपि द्वाभ्यामेकेनाल्पीयसा च नेत्राभ्यां मनसा सुकृतेन च
वयसो यौवनस्य दृश्‍यत्वविभावनीयत्वभोग्यत्वानि प्रतीतिमुखमवतीर्णानि, तथापि-
जीवितसर्वस्वभूतायामितरकामिनीसाधारण्यामितरसाधारण्यमसहमानो दृगादिसा-
मान्ये सहस्रत्वादिकं कल्पयन्साधारणधर्मनिषेधसरणिमारुह्य विशेषं विधत्ते । सेयं
भणितिर्विधिनिषेधप्रसङ‍गे निषेधघटकद्वारा विधिरूपा भवतीत्यास्तां विस्तरः ।।</p>
<b><lg><l>वाक्ये शब्दार्थयोः सम्यग्रचना गुम्फना स्मृता ।</l>
<l>शब्दार्थक्रमपर्यायपदवाक्यकृता च सा ।। ५३ ।।</l></lg></b>
<p><q>वाक्य इति</q> । एकार्थप्रतिपादनावच्छिन्नः शब्दसमुदायो वाक्यम्, तस्मिन्वि-
षयभूते आनुपूर्व्येण ग्रन्थनं रचना, सा कथमतिप्रसक्ताप्यलंकार इत्यत आह---
<b>सम्यगिति</b> । प्रकृतपरिपोषाधानलक्षणमौचित्यमापन्नेत्यर्थः । वाक्यत्वमर्थशब्दा-
भ्यां विशेषणविशेष्याभ्यां व्यवतिष्ठते । तेन द्वयोरेव गुम्फना समाप्यत इत्याशयेन
शव्दार्थयोरित्युक्तम् । तत्र शब्दो द्विविधः---वाच्यः, उपाधिश्च । प्रतिपादकशब्दो
द्विरूपः पदवाक्यभेदात् । पदं द्विधा---पर्यायभूतरूपम्, अतथारूपं च । तदेत-
द्विवक्षावैचित्र्यमङ‍गीकृत्य विभजते---<b>शब्द इति</b> । अप्रतिपादकः शब्दः शब्दपदे-
नोक्तः । अर्थो वाच्यः । क्रमग्रहणमुपाध्युपलक्षणम् ।।</p>
<p>तासु शब्दकृता यथा---</p>
<lg><l>'रामाभिषेके मदविह्वलायाः कराच्च्युतो हेमघटस्तरुण्याः ।</l>
<l>सोपानमासाद्य चकार शब्दं ठंठंठठंठंठठठंठठंठः ।। ६५ ।।'</l></lg>
