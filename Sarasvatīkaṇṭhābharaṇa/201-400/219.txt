<pb n="219"/>
<p>तेषु व्यपेतो यथा---</p>
<lg><l>'अनेकपादभ्रमदभ्रसालं मान्ये दृशाभीरुपतत्रि/?/कूटम् ।</l>
<l>अनेकपादभ्रमदभ्रसालं मान्ये दृशा भीरु पतत्रि/?/कूटम् ।। १४६ ।।'</l></lg>
<p>अनेकेषु पादेषु प्रत्यन्तपर्वतेषु भ्रमन्त्यभ्राणि मेघा एव सालो वरणः प्राकारः,
मान्याः पूजार्हा ईदृशा यथादृश्‍यं तथैव मनोहारिणोऽभीरवो भयरहिताः पतत्रि/?/कूटाः
पक्षिसङ‍घा यत्र, अनेकपा हस्तिनस्तेषामदभ्र उत्कटो मदस्तं भरन्ति धारयन्तीति
मूलविभुजादित्वात्कप्रत्यये अनेकपादभ्रमदभ्राः साला वृक्षा यत्र । मान्ये भीर्विति
संबोधनद्वयम् । मानःशृङ‍गारभावस्तदर्हा दृशा त्रिकूटं पर्वतमालोकयेति ।।</p>
<p>अव्यपेतो यथा---</p>
<lg><l>'घनं विदार्यार्जुनबाणपूगं घनं विदार्यार्जुनबाणपूगम् ।</l>
<l>ससार बाणोऽयुगलोचनस्य ससारबाणोऽयुगलोचनस्य ।। १४७ ।।'</l></lg>
<p>विदारी कन्दभेदः, अर्जुनः ककुभः, बाणो गुल्मविशेषः, पूगो गुवाकः ।
वृक्षद्वन्द्वत्वात्पाक्षिक एकवद्भावः । अर्जुनः पार्थस्तस्य बाणपूगं शऱसमूहस्तं विदार्य
भित्त्वा । अयुगलोचनस्त्रिनेत्रः किरातस्वरूपधरस्तस्य ससार गतः सारबाण
उत्कृष्टशब्दस्तेन सहितोऽयुगद्वितीयः, अलोचनस्य दुर्ज्ञानस्य ।।</p>
<p>व्यपेताव्यपेतो यथा---</p>
<lg><l>'कलापिनां चारुतयोपयान्ति वृन्दानि लापोढघनागमानाम् ।</l>
<l>वृन्दानिलापोढघनागमानां कलापिनां चारुतयोऽपयान्ति ।। १४८ ।।'</l></lg>
<p>पादत्रयाभ्यासस्तु नातिसुन्दर इति तद्भेदा नोदाह्रियन्ते ।।</p>
<p>के पानीये लपनशीला हंसास्तेषां वृन्दानि चारुतया मनोज्ञभावेनोपयान्ति
संगच्छन्ते । लापेन परस्परसंलापमात्रेणोढः प्राप्तो घनो निरन्तर आगम आगमनं
येषाम् । वृन्दानिलो वात्या तेनापोढो निराकृतो घनागमो मेघदुर्दिनं कलापिनो
मयूरा आरुतयः समन्ततः केकायितानि अपयान्ति तिरोभवन्ति । एकश्लोके
पादत्रयाभ्यासस्यासंभवाच्छ्लोकान्तरे च तथा सौन्दर्याभावात्पादत्रयाभ्यासो न
चिन्तनीय इत्यत आह---<b>पादत्रयेति</b> ।।</p>
<b><lg><l>एकाकारचतुष्पादं महायमकमुच्यते ।</l>
<l>श्लोकाभ्यासश्च तत्राद्यं पुनरभ्यासमर्हति ।। ६७ ।।</l></lg></b>
