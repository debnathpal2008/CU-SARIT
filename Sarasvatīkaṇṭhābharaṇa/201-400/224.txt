<pb n="224"/>
<p>द्वितीयो यथा---</p>
<lg><l>'त्वमेव धातुः पूर्वोऽसि त्वमेव प्रत्ययः परः ।</l>
<l>अनाख्यातं न ते किंचिन्नाथ केनोपमीयसे ।। १५७ ।।'</l></lg>
<p>अत्र धातुरिति प्रथमान्तस्य षष्ठ्यन्तस्य चैकरूपत्वाद्भिन्नार्थकत्वा-
च्चाभिन्नजातीयसुब्विभक्तिश्लेषोऽयम् ।।</p>
<p>धातुर्जगन्निर्मातुरपि पूर्व इत्यनेनानादित्वमुक्तम् । परः प्रत्ययः कारणत्रयरूपं
न किंचिदनाख्यातम् । श्रुतिस्मृतीतिहासपुराणेषु प्रसिद्धावदानत्वात् । द्वितीयस्या-
भावान्न केनचिदुपमानम् । अर्थान्तरे तु धातुः क्रियावचनशब्दरूपः पूर्व एव
प्रकृतित्वात्ततः परः प्रत्ययः तिङादिः । अतः सर्वमाख्यातमेव पदं निष्पद्यते । तेन
च कथं तिङन्तेनोपमानमस्ति भिन्नार्थत्वाच्चेति शब्दमेददृढीकरणार्थमुक्तम् । एवं
तिङामपि संभेद उदाहरणीयः । यथा---</p>
<lg><l>'माद्यन्तु नाम कवयस्तथापि विदितश्रमाः ।</l>
<l>वेद विद्या पतिर्वाचामहं वाचोरिवान्तरम् ।।'</l></lg>
<p>अत्र वेदेति प्रथमोत्तमयोः पुरुषयोरेकवचने श्लिष्येते ।।</p>
<p>वचनश्लेषो द्विधा---सोद्भेदः निरुद्धेदश्च । तयोः सोद्भेदो यथा---</p>
<lg><l>'प्राज्यप्रभावः प्रभवो धर्मस्यास्तरजस्तमाः ।</l>
<l>मुक्तात्मा नः शिवं नेमिरन्येऽपि ददतां जिनाः ।। १५८ ।।'</l></lg>
<p>अत्र नेमिरित्यन्येऽपीति एकवचनबहुवचनाभ्यां ददतामित्यत्र
तिङन्ते प्राज्यप्रभावः प्रभव इत्यादिषु च सुबन्तेष्वेकवचनबहुवचनयो-
रुद्भेद इत्ययं सोद्भेदो नाम वचनश्लेषः ।।</p>
<p>निरुद्भेदो यथा---</p>
<lg><l>'तनुत्वरमणी यस्य मध्यस्य च भुजस्य च ।</l>
<l>अभवन्नितरां तस्या वलयः कान्तिवृद्धये ।। १५९ ।।'</l></lg>
<p>अत्राभवन्निति वलय इति पदयोस्तिङन्तसुबन्तयोरेकवचनबहुवचने
अनुद्भिन्ने एव श्लिष्येते इत्ययं निरुद्भेदो नाम वचनश्लेषः ।।</p>
