<pb n="266"/>
<p>पञ्चप्रभृतिनियमेन तथाशक्तिञ्युत्पत्त्योरुत्कर्ष इति चतुरादि गृह्णाति---<b>तत्रेति</b> ।
अवश्यं योद्धा जाजी । जजेर्युद्धार्थादावश्यके णिनिः । जजा युद्धशौण्डास्तेषामो-
जसा जाता या आजिः सङ‍ग्रामस्तं जयतिति क्विप् । तं वेणुदारिणं ततोऽनन्तरं
अतिततान् चतुरङ‍गबलेन प्राप्तविस्तारान् आतिनः सततगमनशीलान् तुदतीति
क्विप् । भानां दीप्ततारानुरूपाणां शुक्रबृहस्पत्यादीनामाभेवाभा कान्तिर्यस्येत्युपमान-
पूर्वपदबहुव्रीहौ उत्तरपदलोपे च भामः । अभियो भयशून्यानिभानभिभवतीति
क्विप् । अभीभाभिभूस्तादृशी या भा तेजस्तस्या भूराश्रयः । आर जगाम । अरिः
शत्रुः । बलभद्र इत्यर्थः । अरीणां रीः संचरणम् । 'रीङ् गतौ इति धात्वनुसारात् ।
तस्या ईरो धूननं राति ददाति अरीररः ।।</p>
<p>त्रिव्यञ्जनं यथा---</p>
<lg><l>'देवानां नन्दनो देवो नोदनो वेदनिन्दिनाम् ।</l>
<l>दिवं दुदाव नादेन दाने दानवनन्दिनः ।। २६० ।।'</l></lg>
<p>देवः सृष्टिस्थितिसंहारक्रीडारतः, दानवनन्दी हिरण्यकशिपुस्तस्य दानेऽवखण्डने
यो नादो वक्षःकपाटपाटनकटकटाशब्दस्तेन दिवं स्वर्गं दुदाव किमेतदित्याकस्मि-
कसंभ्रमेणेत्युपतापयामास । जगत्कण्टकनिराकरणाद्देवानां नन्दन आनन्दकृत् ।
वेदनिन्दिनां च नोदनः प्रतिक्षेपकः । सामान्याभिप्रायेणैकवचनम् ।।</p>
<p>द्विव्यञ्जनं यथा---</p>
<lg><l>'भूरिभिर्भारिभिर्भीराभूभारैरभिरेभिरे ।</l>
<l>भेरीरेभिभिरभ्राभरभीरुभिरिभैरिभाः ।। २६१ ।।'</l></lg>
<p>भूरिभिर्बहुभिर्भारिभिः प्रकृतिसारभारवाहिभिरतिप्रमाणकायतया भुवो भार-
भूतैरन्तःकांस्यभाजनो निःस्वानो भेरी तद्वदेभिभिः । 'रेभृ शब्दे' इति धात्वनु-
सारात् । अभ्राभैः प्रथमोन्नतमेघकान्तिभिरिभैर्हस्तिभिर्भिय रान्ति प्रयच्छन्तीति
भीरा इभाः प्रतिद्विपा अभिरेभिरे अभियुक्ताः ।।</p>
<p>एकव्यञ्जनं यथा---</p>
<lg><l>'न नोननुन्नो नुन्नेनो नाना नानानना ननु ।</l>
<l>नुन्नोऽनुन्नो ननुन्नेनो नानेना नुन्ननुन्ननुत् ।। २६२ ।।'</l></lg>
