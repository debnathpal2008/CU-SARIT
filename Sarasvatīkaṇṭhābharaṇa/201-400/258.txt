<pb n="258"/>
<p>विस्मयसंभ्रमेण यथा---</p>
<lg><l>'अहो रूपमहो रूपमहो मुखमहो मुखम् ।</l>
<l>अहो मध्यमहो मध्यमस्याः सारङ्गचक्षुषः ।। २३७ ।।'</l></lg>
<p>एतेषु समस्तेष्वपि संभ्रमेषु यावद्बोधमिति द्विरुक्तिः ।।</p>
<p>एवं त्रिरुक्तिरपि द्रष्टव्या यथा---</p>
<lg><l>'जय जय जय श्रीमन्भोज प्रभाति विभावरी
वद वद वद श्रव्यं विद्वन्निदं ह्यवधीयते ।</l>
<l>शृणु शृणु शृणु त्वद्वत्सूर्योऽनुरज्यति मण्डलं
नहि नहि नहि क्ष्मामार्तण्डः क्षणेन विरज्यते ।। २३९ ।।'</l></lg>
<p>संभ्रमेषु यावद्बोधमिति यावच्छब्दार्थमाविष्कुर्वाणः पूर्वोक्तमभिप्रेत्याह---<b>एवं
त्रिरुक्तिरपीति</b> । उपलक्षणं चेदम् । चतुरादिद्विरुक्तिरदण्डवारितैव ।।</p>
<b><lg><l>क्रियासमभिहारश्च क्रियाभ्यासश्च यः पुरा ।</l>
<l>युक्तावुदाहृतः सोऽपि नामानुप्रास इष्यते ।। १०० ।।</l></lg></b>
<p>समभिहारो भृशत्वम् ।।</p>
<b><lg><l>जायते न च दोषाय काव्येऽलंकारसंकरः ।</l>
<l>विभूषयति हारोऽपि स्तनौ ग्रीवं मृगीदृशाम् ।। १०१ ।।</l></lg></b>
<p>ननु वाक्यार्थप्रयुक्त्यैव काव्यस्य सनाथीकरणात्किमनुप्रासेनेत्यत आह---<b>जायते
न चेति</b> । उदाहरणेनालंकार्यसंकरवदलंकारसंकरोऽपि लोकप्रसिद्ध एव शोभा-
हेतुरित्यभिमतमिति ।।</p>
<b><lg><l>अर्थाभेदे पदावृत्तिः प्रवृत्त्या भिन्नयेह या ।</l>
<l>स सूरिभिरनुप्रासो लाटीय इति गीयते ।। १०२ ।।</l></lg></b>
<p>क्रमप्राप्तं लाटानुप्रासं लक्षयति---<b>अर्थाभेदे इति</b> । लाटजनवल्लभोऽनुप्रासो
लाटानुप्रासः । अर्थभेदे कथं न पुनरुक्तिदोष इत्यत उक्तम्---<b>प्रवृत्त्या भिन्न-
येति</b> । तात्पर्यभेदेनेत्यर्थः । अत एव यमकाद्भेदः ।।</p>
