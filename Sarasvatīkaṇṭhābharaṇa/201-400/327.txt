<pb n="327"/>
<p>अत्र विद्यानभ्यासादेः प्रागभावस्य व्यसनादिकारणत्वम् ।।</p>
<p>प्रध्वंसाभावो यथा---</p>
<lg><l>'गतः कामकथोन्मादो गलितो यौवनज्वरः ।</l>
<l>गतो मोहश्च्युता तृष्णा कृतं पुण्याश्रमे मनः ।। ३२ ।।'</l></lg>
<p>अत्र कामकथोन्मादगमनादेः प्रध्वंसाभावस्य पुण्याश्रमानुसन्धान-
कारणत्वम् ।।</p>
<comm><p><q>अनभ्यासेनेति</q> । यावद्विद्यां नाभ्यस्यन्ति तावन्न धीमद्भिः संसृज्यन्ते, याव-
च्चाक्षाणि न निगृह्णन्ति तावव्द्यसनमिति विवक्षितम् । तेन नात्यन्ताभावसंकरः ।
आराध्यास्त्वाहुः---'शिक्षापरस्यास्य श्लोकस्याप्यन्यप्रयोजनकतया नात्यन्ताभाव-
संकरः' इति ।।</p></comm>
<p>इतरेतराभावो यथा---</p>
<lg><l>'वनान्यमूनि न गृहाण्येता नद्यो न योषितः ।</l>
<l>मृगा इमे न दायादास्तन्मे नन्दति मानसम् ।। ३३ ।।'</l></lg>
<p>अत्र वनानि अमूनि न गृहाणीत्यादेरितरेतराभावस्य मनःप्रमोद-
कारणत्वम् ।।</p>
<comm><p><q>वनान्यमूनीति</q> । इदमिदं न भवतीति प्रतीतिसाक्षिक एवान्योन्याभावः ।
वैधर्म्यं तु भेदाख्यमलंकारान्तरं किंचिद्धर्ममन्तर्भाव्यैव स्वरूपस्यापि भेदव्यव-
हारपात्रता ।।</p></comm>
<p>अत्यन्ताभावो यथा---</p>
<lg><l>'अत्यन्तमसदार्याणामनालोचितचेष्टितम् ।</l>
<l>अतस्तेषु विवर्धन्ते निर्विबन्धा विभूतयः ।। ३४ ।।'</l></lg>
<p>अत्रानालोचितचेष्टितस्यात्यन्ताभावो विभूतीनां निर्विघ्नवृद्धिहेतुः ।
एतेनाभावाभावोऽपि व्याख्यातः ।</p>
