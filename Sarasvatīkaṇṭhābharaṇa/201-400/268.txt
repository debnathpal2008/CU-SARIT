<pb n="268"/>
<p>षड्जादिस्वरव्यञ्जनं यथा---</p>
<lg><l>'सा ममारिधमनी निधानिनी सामधाम धनिधामसाधिनी ।</l>
<l>मानिनी सगरिमापपापपा सापगा समसमागमासमा ।। २६५ ।।'</l></lg>
<comm><p><q>षड्जादीति</q> । 'सरिगामपधानिश्च वर्णाः सप्त स्वरादयः । षड्जादिकृतसंकेता
दृष्टा गान्धर्ववेदिभिः ।।' तन्मात्रव्यञ्जनमयं षड्जादिव्यञ्जनम् । सह एन विष्णुना
वर्तते इति सा लक्ष्मीः । अरीन् धमति तापयति इति धमतेर्ल्युटि बहुलवचनम-
न्यत्रापीति धमादेशः । एवंविधा मम भूयादिति शेषः । निधानिनी पद्मादिनि-
धानवती । साम्नः सान्त्वस्य धाम गृहम् । धनिनां धामसाधिनी तेजःप्रसाघिका ।
मानिनी पूजावती । सगरिमा गौरववती । अपपापान्निष्कलुषान् पातीत्यपपापपा ।
सेति प्रसिद्धविभवा आपगा नदी । समः तत्तुल्यः क्षणविसर्पा भङ‍गुरः समागमो
यस्याः सा तथा । असमा अनुपमा ।।</p></comm>
<p>मुरजाक्षरव्यञ्जनं यथा---</p>
<lg><l>'खरगरकालितकण्ठं मथितगदं मकरकेतुमरणकरम् ।</l>
<l>तडिदिति रुरुमुण्डहरं हरमन्तरहं दधे घोरम् ।। २६६ ।।'</l></lg>
<comm><p><q>मुरजेति</q> । 'पाठाक्षराणि मुरजे लहकारौ तथदधाच्छमौ रेफः । नणकखग-
घङाश्चेत्थं षोडश भरतादिक्रथितानि ।।' तन्मात्रविरचितं मुरजाक्षरव्यञ्जनम् ।
सुबोधमुदाहरणम् ।।</p></comm>
<p>चतुःस्थानचित्रेषु निष्कण्ठ्यं यथा---</p>
<lg><l>'भूरिभूतिं पृथुप्रीतिमुरुमूर्तिं पुरुस्थितिम् ।</l>
<l>विरिञ्चिं सूचिरुचिधीः शुचिभिर्नुतिभिर्धिनु ।। २६७ ।।'</l></lg>
<p>वर्णवत्स्थानेष्वपि चतुरादिनियमेन चित्रम् । यद्यपि च 'अष्टौ स्थानानि
वर्णानामुरः कण्ठः शिरस्तथा । जिह्वामूलं च दन्ताश्च नासिकोष्टौ च तालु च'
इति, तथापि जिह्वामूलीयस्य स्वरत्वादुरस्यनासिक्ययोः काव्यप्रवेशाभावादुरोना-
सिकाजिह्वामूलपर्युदासेन स्थानपञ्चके चतुरादिनिरूपणम् । हे सूचिरुचिधीः शुचिभिः
शुद्धाभिर्नुतिभिः स्तुतिभिर्यथोक्तविशेषण विरिञ्चिं ब्रह्माणं धिनु प्रीणयेति । अकुह-
विसर्जनीयाः कण्ठ्याः ।।</p>
