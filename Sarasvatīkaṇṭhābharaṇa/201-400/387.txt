<pb n="387"/>
न पदा स्पृशेत्' इत्यध्याहारो भवति । सोऽयं निषेधरूप आगमः ।
उभयमप्येतन्नावश्यानुष्ठेयमिति मघ्यमम् ।।</p>
<comm><p><q>तदिदमनिर्दिष्टवक्तृकमिति</q> । एतेनैतिह्यमागम एवान्तर्भूतमिति दर्शितम्;
अज्ञातवक्तृकस्यागमस्यैव तथा प्रसिद्धेरिति । <b>अत्रापीति</b> । पिशाचवासादिभिर-
नुवादैः पूर्ववद्विधयः कल्प्यन्ते ।।</p></comm>
<p>जघन्यं द्विधा । काम्यं निषिद्धं च । तयोः काम्यं यथा---</p>
<lg><l>'मुण्डइआचुण्णकसाअसाहिअं पाणणावणविईणम् ।</l>
<l>तेलं पलिअत्थणीणंवि कुणेइ पीणुण्णए थणए ।। १६२ ।।'</l></lg>
<lg><l>[मुण्डितिकाचूर्णकषायसाधितं पाननावनवितीर्णम् ।</l>
<l>तैलं पतितस्तनीनामपि करोति पीनोन्नतौ स्तनौ ।।]</l></lg>
<p>तदेतत्पूर्ववद्विधिरूपं काम्यमाप्तवचनम् ।।</p>
<comm><p><q>मुण्डइआ इति</q> । मुण्डितिका अलम्बुसा । कषायः क्वाथो जलम् । नावनं
नस्यम् । काम्यमिति । पीनोन्नतस्तनकामनावतीभिरेव क्रियमाणत्वात् ।।</p></comm>
<p>निषिद्धं यथा---</p>
<lg><l>'वयं बाल्ये बालांस्तरुणिमनि यूनः परिणता-
वपीच्छामो वृद्धान्परिणयविधौ नः स्थितिरियम् ।</l>
<l>त्वयारब्धं जन्म क्षपयितुम१काण्डेन विधिना
न नो गोत्रे पुत्रि क्वचिदपि सतीलाञ्छनमभूत् ।। १६३ ।।'</l></lg>
<p>तदेतन्निषेधरूपं निषिद्धमेवाप्तवचनम् । उभयमपि चैतन्मूलकारिभिः
संसृज्येतेत्यादिदोषान्नानुष्ठेयमिति जघन्यम् ।।</p>
<p>त्वयारब्धमित्यादौ गणिकया सतीचारित्र्यवत्या न भवितव्यमिति स्फुटो निषे-
धविधिर्जघन्यत्वं व्याचष्टे---<b>उभयमपि चैतन्मूलकारिभिरिति</b> ।।</p>
<b><lg><l>सदृशात्सदृशज्ञानमुपमानं द्विधेह तत् ।</l>
<l>स्यादेकमनुभूतेऽर्थेऽननुभूते द्वितीयकम् ।। ५० ।।</l></lg></b>
<!-- NOTES pg=387!-->
१. 'मनेनैकपतिना' इति पाठः पुस्तकान्तरे.
