<pb n="207"/>
<p>अन्तयमकं यथा---</p>
<lg><l>'यस्याहुरतिगम्भीरगलदप्रतिमङ‍गलम् ।</l>
<l>स वः करोतु निःसङ‍गमुदयं प्रति मङ‍गलम् ।। ११९ ।।'</l></lg>
<p>गम्भीरो मांसलः । गलः कण्ठः । मङ‍गलं कल्याणम् । निःसङ‍गमप्रत्यूहम् ।
उदयः संयत्तं प्रति ।।</p>
<p>एवमावृत्त्याधिक्येऽपि यथा---</p>
<lg><l>'अवसितं हसितं प्रसितं मुदा विलसितं ह्रसितं स्मरभासितम् ।</l>
<l>न समदाः प्रमदा हतसंमदाः पुरहितं विहितं न समीहितम् १२०'</l></lg>
<p>अवसितं समाप्तम् । मुदा प्रसितमनुबद्धम् । विलसितं ह्रसितं भ्रष्टम् । स्मरेण
भासितं शोभितम् । संमदो हर्षः । अत्र प्रतिपादं सितं सितमित्यादि द्वाभ्यामेव
यमकं निर्व्यूढम् । तृतीयं तु सितमित्यादिकमाधिक्यमेव प्रयोजयति, तच्च सर्व-
मनावृत्ति व्यवहितमिति व्यपेतयमकमेव भवति ।।</p>
<p>आवृत्त्येकरूपतायामपि । तत्रादिमध्ययमकं यथा---</p>
<lg><l>'सारयन्तमुरसा रमयन्ती सारभूतमुरुसारधरातम् ।</l>
<l>सारसानुकृतसारसकाञ्चि सा रसायनमसारमवैति ।। १२१ ।।'</l></lg>
<p>सारयन्तमात्मसमीपमानयन्तम् । उरसा घनतरस्तनाढ्येन । सारभूतं जीवि-
तसर्वस्वतामापन्नम् । उरुर्महान् । सार उत्कर्षः । अनुकृतसारसा सारसकूजित-
संवादिनी । सारसा सशब्दा काञ्चिर्मेखला यस्याः सा तथा । सारसानुकृतेति
'जातिकालसुखादिभ्यः परा निष्ठा वक्तव्या' इति निष्ठायाः परनिपातः । रसायनं
सर्वोपद्रवहरं भेषजम् ।।</p>
<p>मध्यान्तयमकं यथा---</p>
<lg><l>'लीलास्मितेन शुचिना मृदुनोदितेन
व्यालोकितेन लघुना गुरुणा गतेन ।</l>
<l>व्याजृम्भितेन जघनेन च दर्शितेन
सा हन्ति तेन गलितं मम जीवितेन ।। १२२ ।।'</l></lg>
