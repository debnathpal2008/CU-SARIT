<pb n="367"/>
<p>अत्रेन्दुमरीचिषु पयःप्रभृतिभ्रान्तिभूम्नायं भ्रान्तिमान् नाम भ्रान्ते-
रेव भेदः ।।</p>
<p>भ्रान्तिमाला यथा---</p>
<lg><l>'नीलेन्दीवरशङ्कया नयनयोर्बन्धूकबुद्ध‍याधरे
पाणौ पद्मधिया मधूककुसुमभ्रान्त्या तथा गण्डयोः ।</l>
<l>लीयन्ते कबरीषु बान्धवजनव्यामोहजातस्पृहा
दुर्वारा मधुपाः कियन्ति तरुणि स्थानानि रक्षिष्यसि ।। ११५ ।।'</l></lg>
<p>अत्र युवत्यवयवेषु नयनादिषु मधुव्रतानां येयं नीलोत्पलादिबुद्धिः
सेयं मालाक्रमेणोपजायमाना भ्रान्तिमाला भ्रान्तेरेव भेदः ।।</p>
<p>भ्रान्त्यतिशयो द्वेधा---वितर्कहेतुर्विपर्ययहेतुश्च । तयोः पूर्वमुपमा-
भ्रान्तिमाचक्षते, द्वितीयं तु भ्रान्त्यतिशयमेव ।</p>
<p>तत्रोपमाभ्रान्तिर्यथा---</p>
<lg><l>'हृतोष्ठरागैर्नयनोदबिन्दुभिर्निमग्ननाभेर्निपतद्भिरङ्कितम् ।</l>
<l>च्युतं रुषा भिन्नगतेरसंशयं शुकोदरश्याममिदं स्तनांशुकम् ।। ११६ ।।'</l></lg>
<p>अत्र शाद्वलेऽपि समुत्पन्नस्तनांशुकभ्रमस्य पुरूरवसो योऽयं सादृश्या-
तिशयितो वितर्कः सेयमुपमाभ्रान्तिः ।।</p>
<comm><p><q>तयोः पूर्वमिति</q> । तत्त्वेन प्रतीयतो मध्ये मनाक्‌तव्द्यतिरेकमुल्लिखितो नूनं
भेदाभेदतुल्यतया मनसि सादृश्यं प्रवर्तत इति भावः । असंशयमिति पदेन प्रकर्षो
वितर्कश्च प्रत्यायितः ।।</p></comm>
<p>भ्रान्त्यतिशयो यथा---</p>
<lg><l>'दिश्याद्ध‌ूर्जटिजूटकोटिसरिति ज्योत्स्नालवोद्भासिनी
शाशाङ‍की कलिका जलभ्रमिवशाद्द्राग्दृष्टनष्टा मुदम् ।</l>
<l>यां चञ्चच्छफरीभ्रमेण मुकुलीकुर्वन्फणालीं मुहु-
र्मुह्यँल्लक्ष्यमहिर्जिघृक्षतितमामाकुञ्चनप्राञ्चनैः ।। ११७ ।।'</l></lg>
