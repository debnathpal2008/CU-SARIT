<pb n="226"/>
<lg><l>'अलंकारः शङ‍काकरनरकपालं परिजनो
विशीर्णाङ‍गो भृङ‍गी वसु च वृष एको बहुवयाः ।</l>
<l>अवस्थेयं स्थाणोरपि भवति सर्वामरगुरो-
र्विधौ वक्रे मूर्ध्नि स्थितवति वयं के पुनरमी ।।'</l></lg>
<p>इति वर्णश्लेषः काश्‍मीरकैः पृथगुदाहृतः । अत आह---<b>वर्णश्लेषोऽपीति</b> ।
अवयवाभेदे समुदायसंभवादवयवभेदे च समुदायभेदध्रौव्यात्पदश्लेषव्यवस्थितौ
तत्रैवास्यान्तर्भावो युक्त इति भावः । अलमत्यर्थं पाता रक्षिता, आशानां निबन्धनं
मनोरथसफलीकरणबीजं, आशानां दिशां संश्लेषस्थानम्, चामरमरुद्भ‍ूमिः स्वर्लो-
कोऽमराणामिन्द्रादीनां भूमिरमरावत्यादिर्मरुतां च विवहादीनां भूमिर्वैमानिकपथ-
श्चामरमरुद्भ‍ूमिश्चामरमरुतामाश्रयश्च । कथमत्र वर्णश्लेष इत्यत आह---<b>अत्रे-
त्यादि</b> । 'पतिचण्डिभ्यामालञ्' इति पतेरालञ्‌प्रत्यये पातालमिति रूपसिद्धावाकार
एव मध्यवर्तिवर्णः, तत्रैव पुनरेकदेशप्रतिसंधाने पातालमित्याकारश्च प्रतीयते ।
अत्र च 'एकः पूर्वपरयोः' इति वचनादाकार एव श्रूयते तेनोत्तरः पौरस्त्येन
संभिन्नः । एवं चकारस्योत्तरसंभेदो व्याख्येयः ।।</p>
<p>भाषाश्लेषो यथा---</p>
<lg><l>'कुरु लालसभूलेहे महिमोहहरे तुहारिविच्छिन्ने ।</l>
<l>हरिणारिसारदेहे वरे वरं हर उमे भावम् ।। १६२ ।।'</l></lg>
<p>अत्र---</p>
<lg><l>'ध्यानानीतां च रुद्राणीं कान्तां च पुरतः स्थिताम् ।</l>
<l>रणेच्छुः कश्चिदानर्च दिव्यप्राकृतया गिरा ।। १६३ ।।'</l></lg>
<p>तत्र रुद्राणीपक्षे---हे उमे, हरे भवे वरं श्रेष्ठ भावं कुरु । किं-
भूते । लालसभूलेहे लालसभूः कामस्तं लेढि यस्तस्मिन् । तथा महिम्रा
प्रभावेणोहं वितर्कमपहरति यस्तस्मिन्महिमोहहरे । महेश्वरसंनिधौ हि
सर्वज्ञानाभिभव इति श्रूयते । अतएव तोहन्ति अर्दयन्ति तुहा अरयस्तैर्वि-
च्छिन्ने विरहिते । अपरमप्यरीणां विच्छेदकारणमाह---हरिणारिसार-
देहे हरिणारिः सिंहस्तस्य सारो बलं स देहे यस्य तस्मिन् । वरे परि-
