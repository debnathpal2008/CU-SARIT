<pb n="326"/>
<p>सप्तमीवाच्यं भावलक्षणं यथा---</p>
<lg><l>'इति शासति सेनान्यां गच्छतस्ताननेकधा ।</l>
<l>निषिध्य हसता किंचित्तस्थे तत्रान्धकारिणा ।। २९ ।।'</l></lg>
<p>अत्र सेनान्यः पलायमानगणानुशासनक्रिययान्धकारेः स्वप्रकाशन-
क्रिया लक्ष्यते यथा---'गोषु दुह्यमानासु गतः' इति । उपलक्षणं
चैतत् । तेनान्यदपि भावलक्षणं शत्राद्यभिधेयमुपलक्ष्यते, यथात्रैव
हसता तस्थे इति ।।</p>
<p>'यस्य च भावेन भावलक्षणम् २।३।३७' इत्यस्य सूत्रस्यार्थस्तु यस्य वस्तुनो
भावेन क्रियया वस्त्वन्तरस्य भावः क्रिया लक्ष्यते तद्वचनात्सप्तमीत्यत आह---
<b>अत्र सेनान्य इति</b> । हसता तस्थ इति लक्षणे शतृविधिः 'लक्षणहेत्वोः
क्रियायाः ३।२।१२६' इति सूत्रणात् ।।</p>
<p>यथा वा---</p>
<lg><l>'यज्वभिः संभृतं हव्यं विततेष्वध्वरेषु सः ।</l>
<l>जातवेदोमुखान्मायी मिषतामाच्छिनत्ति नः ।। ३० ।।'</l></lg>
<p>इत्यनादरोपाधिके भावलक्षणे षष्ठ्यपि भवतीति ।।</p>
<b><lg><l>अभावः प्रागभावादिभेदेनेह चतुर्विधः ।</l>
<l>घटाभावादिभेदात्तु तस्य संख्या न विद्यते ।। १५ ।।</l></lg></b>
<p>अभावसामान्यमभावप्रमाणनिरूपणप्रस्तावे 'असत्तायाः पदार्थानाम्' इत्यनेन
वक्ष्यति । तेनात्र सामान्यलक्षणं न कृतवान् । स द्विविधस्तादात्म्यप्रतियोगिकः,
संसर्गप्रतियोगिकश्च । द्वितीयस्त्रिधा प्राक्‌प्रध्वंसात्यन्ताभावभेदात् । तदाह---<b>प्राग-
भावादिति</b> । ननु न प्रागभावादिरेकोऽस्ति प्रतियोगिभेदेन भेदादित्यत आह---
<b>घटाभावादीति</b> । अनेन रूपेण संख्या नास्त्येव । सामान्यं तु प्रागभावत्वादि-
कमाश्रित्य चातुर्विध्यम्, सोऽयं तुशब्दस्यार्थः ।।</p>
<p>तेषु प्रागभावो यथा---</p>
<lg><l>'अनभ्यासेन विद्यानामसंसर्गेण धीमताम् ।</l>
<l>अनिग्रहेण चाक्षाणां व्यसनं जायते नृणाम् ।। ३१ ।।'</l></lg>
