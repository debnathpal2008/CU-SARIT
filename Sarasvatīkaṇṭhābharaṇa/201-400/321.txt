<pb n="321"/>
विषये हेतुः क्रियामात्रविषयश्च कारकमिति प्रकीर्णप्रवृत्तौ विभागकरणात्क्रिया-
ग्रहणं चेह निष्फलं स्यात् । तस्माद्यत्र क्रियां प्रत्यवधिभावो निरूप्यते तत्र द्वयी-
गतिर्निमित्तत्वमात्रविवक्षा अवस्तुविवक्षा वा, द्वितीयेऽपि कारकत्वविवक्षा वा ।
आद्येऽप्याश्रितावधिभावस्य वस्त्वन्तरपरहेतुभावविवक्षा अवस्तुत्वविवक्षा वा ।
द्वितीयेऽपि कारकत्वक्रियानुबन्धिव्यापारत्वम् । प्रधानक्रियानुकूलक्रियान्तरसमावेश
इति यावत् । तद्द्विविधं शब्दाभिहितम्, अतथाभूतं च । आद्यं कारकविभक्तेर्विषयः,
द्वितीयं हेतुविभक्तेः । द्वयमपि च क्रियाविषयमेव । षण्णामपि कारकाणां क्रिया-
घटितमूर्तित्वात् । अवस्तुभूतं तु निमित्तमभावात्मकतया न विक्रियते । विका-
राभावाच्च न क्रियाविशिष्टमतथाभावे । न च कारकमिति तृतीय एव प्रकारः
प्रसिद्धकार्यकारणभावविपर्यासेनोपनिबध्यमानो हेतुराश्चर्यकारितया चित्र आरोपित-
मपि च हेतुत्वं हेतुत्वमेवेति भवति चतुर्थः प्रकारः । बहिरसंभाव्यमानस्यापि कवि-
प्रतिभासंरम्भोत्थाप्यतया चमत्कारविशेषार्पणादक्षुण्णैवालंकारता । यदाह---'को हि
प्रतीतिमात्रकाव्ये वस्तुस्थितिं भावयेत्' इति । तदेतत्सर्वमभिसंधाय विभागमाह---
<b>कारक इत्यादि</b> ।।</p>
<b><lg><l>यः प्रवृत्तिं निवृत्तिं च प्रयुक्तिं चान्तरा विशन् ।</l>
<l>उदासीनोऽपि वा कुर्यात्कारकं तत्प्रचक्षते ।। १३ ।।</l></lg></b>
<p>असतः सत्ता प्रवृत्तिः । सतोऽपगमो निवृत्तिः । प्रवर्तमानस्य प्रवर्तना प्रयुक्तिः ।
अन्तरा विशन्नुपात्तयुक्तिः । उदासीनोऽतथाभूतः । तेन कारकस्य षटू प्रकाराः ।।</p>
<p>तेषु प्रवर्तकः क्रियाविष्टो यथा---</p>
<lg><l>'अयमान्दोलितप्रौढचन्दनद्रुमपल्लवः ।</l>
<l>उत्पादयति सर्वस्य प्रीतिं मलयमारुतः ।। १९ ।।'</l></lg>
<p>सोऽयं यथोक्तो मलयमारुतः प्रीत्युत्पादनक्रियासमावेशात्प्रवर्तको
नाम कारकहेतुभेदः ।।</p>
<p>स एव क्रियानाविष्टो यथा---</p>
<lg><l>'तस्य राज्ञः प्रभावेण तदुद्यानानि जज्ञिरे ।</l>
<l>आर्द्रांशुकप्रवालानामास्पदं सुरशाखिनाम् ।। २० ।।'</l></lg>
