<pb n="231"/>
<p>वर्णोत्कटो यथा---</p>
<lg><l>'विमुच्य सा हारमहार्यनिश्चया विलोलदृष्टिः प्रविलुप्तचन्दना ।</l>
<l>बवन्ध बालारुणबभ्रुवल्कलं पयोधरोत्सेधविशीर्णसहतिः ।। १६८ ।।'</l></lg>
<p>अत्र सर्वं पूर्ववत् । किंतु तृतीयपादे बबन्ध बालारुणबभ्रुवल्कल-
मिति वर्णाधिक्ययोगः । सोऽयं वर्णोत्कटो नाम श्रुत्यनुप्रासः ।।</p>
<comm><p><q>विमुच्येति</q> । हारोचितसंनिवेशयोरपि स्तनयोरनुचितवल्कलबन्धसंभावने
हेतुरहार्यनिश्चयेति । अत एव सा मां कोऽपि वारयेदिति कातरताप्रादुर्भावादि-
तस्ततो विलोलदृष्टिः । अत्र हकारमकारावोष्ठ्यौ, चकारयकारौ तालव्यावित्यादिना
क्रमेण मसृणा हकारादीनां रूपसाजात्येऽपि मसृणताप्राधान्याद्वर्णमसृणा चावृत्ति-
रित्याह---<b>अत्र सर्वमिति</b> । वर्णोत्कटत्वं व्याचष्टे---<b>वर्णाधिक्ययोग इति</b> ।
उद्भटं हि रूपसाजात्यं वर्णोत्कटत्वम् । तच्च सरूपवर्णावृत्त्याधिक्येनेत्यर्थः ।।</p></comm>
<p>वर्णानुत्कटो यथा---</p>
<lg><l>'ततः प्रभृत्युन्मदना पितुर्गृहे ललाटिकाचन्दनधूसरालका ।</l>
<l>न जातु बाला लभते स्म निर्वृतिं तुषारसंघातशिलातलेष्वपि ।। १६९ ।।'</l></lg>
<p>अत्र दन्त्यवर्णप्रायतयातिमसृणत्वे शिलातलेष्विति दन्त्यवर्णाभ्या-
मेव वर्णस्तोमो दत्तः ।सोऽयं वर्णानुत्कटो नाम श्रुत्यनुप्रासः । तेऽमी
चत्वारोऽप्यतिप्रसिद्धतया ग्राम्या उच्यन्ते ।।</p>
<comm><p><q>ततः प्रभृतीति</q> । तापोद्रेकाद्दत्तं दत्तमेव चन्दनमाश्यानभावेन रेणुभिर-
लकच्छटासु विशीर्यत इति द्वितीयकामावेशो ध्वनितः । अत्र तकारनकारौ दका-
रनकारावित्यादिना क्रमेण श्लोकसमाप्तिं यावद्बहवो दन्त्याः । तेनैकश्रुतिव्याप्तस्य
संदर्भस्य मसृणतायामतिशयः । शिलातलेति रूपसाजात्येन लकारावुद्भ‌ूतश्रुतिकौ ।
न चाधिकावृत्तिरत्रास्तीत्यनुत्कटता । न च श्रुतेरुद्भवेऽपि मसृणता न प्रकृष्यत
इति वर्णानुत्कटोऽयम् । ग्राम्यत्वं व्याचष्टे---<b>तेऽमी चत्वारोऽपीति</b> । श्रुति-
साजात्यस्य शब्दानुशासनेऽपि प्रसिद्धेरतिप्रसिद्धत्वम् ।।</p></comm>
<p>ग्राम्यवैपरीत्येन नातिप्रसिद्धो नागरः । यथोच्यते---</p>
<b><lg><l>एकत्वबुद्धिर्भेदेऽपि तत्त्वेऽप्येकत्वनिह्नवः ।</l>
<l>यस्य वर्णस्य तं प्राहुरनुप्रासस्य जीवितम् ।। ७४ ।।</l></lg></b>
