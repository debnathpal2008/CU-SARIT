<pb n="330"/>
<p>कार्यानन्तरजो यथा---</p>
<lg><l>'पश्चात्पर्यस्य किरणानुदीर्णं चन्द्रमण्डलम् ।</l>
<l>प्रागेव हरिणाक्षीणामुदीर्णो रागसागरः ।। ३९ ।।'</l></lg>
<p>अत्र चन्द्रोदयलक्षणाद्धेतोः पूर्वकालमेव रागसागर उदीर्ण इति
कार्यस्योदयलाभः । स इह गुणवृत्त्याश्रयणे हेतावतिशयं पुष्यतीत्ययं
कार्यानन्तरजो नाम चित्रहेतुः ।।</p>
<p>युक्तो यथा---</p>
<lg><l>'गुणानुरागमिश्रेण यशसा ते प्रसर्पता ।</l>
<l>दिग्वधूनां मुखे जातमकस्मादर्धकुङ‍कुमम् ।। ४० ।।'</l></lg>
<p>अत्र दिग्वधूमुखेषु ते गुणानुरागः कुङ‍कुमं, यशस्तु चन्दनमित्ययं
युक्तो नाम गौणवृत्तिव्यपाश्रयश्चित्रहेतुः ।।</p>
<p>नयुक्तो यथा---</p>
<lg><l>'न मीलयति पद्मानि न नभोऽप्यवगाहते ।</l>
<l>त्वन्मुखेन्दुर्ममासूनां हरणायैव यस्यति ।। ४१ ।।'</l></lg>
<p>अत्र मुखेन्दोः पद्मनिमीलनादि न युज्यत इति नयुक्तो नाम
चित्रभेदः ।।</p>
<p>ननु व्यक्तिभेदेऽपि हेतोरसंख्यता चेद्बिवक्षिता किमेवं शब्देनाधिकेनेत्यत आह---</p>
<p>एवं शब्दस्य प्रकारवाचित्वाव्द्यधिकरणादयः प्रयुज्यन्ते ।।</p>
<p>व्यधिकरणो यथा---</p>
<lg><l>'सा बाला वयमप्रगल्भवयसः सा स्त्री वयं कातराः
सा पीनोन्नतिमत्पयोधरयुगं धत्ते सखेदा वयम् ।</l>
<l>साक्रान्ता जघनस्थलेन गुरुणा गन्तुं न शक्ता वयं
दोषैरन्यजनाश्रयैरपटवो जाताः स्म इत्यद्भ‌ुतम् ।। ४२ ।।'</l></lg>
