<pb n="271"/>
माह---मुत्सु हर्षेषु लुलुभुः । पुपुषुः पुष्टा बभूवुः । नु वितर्के । मुहुर्मुहुर्वारंर्वारं किं
मुमुहुर्मोहमासादितवन्तः । यतः क्रोशनादीनामव्यवस्थेति भावः ।।</p>
<p>दीर्घैकस्वरं यथा---</p>
<lg><l>'वैधैरैनैरैशैरैन्द्रैरैजैरैलैर्जैनैः सैद्धैः ।</l>
<l>मैत्रैर्नैकैर्धैर्यैर्वैरैर्दैः स्वैः स्वैरैर्दैवैस्तैस्तैः ।। २७७ ।।'</l></lg>
<p>विधिर्विरिञ्चिः, ई लक्ष्मीस्तस्या इनः प्रभुर्विष्णुः, ईशो महादेवः, इन्द्रो वासवः,
ईजः कामो लक्ष्मीपुत्रत्वात्, इला पृथ्वी, जिनो बुद्धः, सिद्धा देवविशेषाः, मित्रः
सूर्यः, रैदो धनदः कुबेरः, देवा उक्तव्यतिरिक्ता मरुदादयः, एषां संबन्धिभिधैंयैं-
र्धृतिभिः स्वैर्वित्तैश्च नैकैरनेकविधैस्तैस्तैः प्रसिद्धरूपैरहं स्वैरैः सुष्ठु आसमन्तात्समृद्धो
भवानीत्याशंसा । वै वाक्यालंकरे ।।</p>
<p>न्ह/?/स्वद्विस्वरं यथा---</p>
<lg><l>'क्षितिस्थितिमितिक्षिप्तिविधिविन्निधिसिद्धिलिट् ।</l>
<l>मम त्र्यक्ष नमद्दक्ष हर स्मरहर स्मर ।। २७८ ।।'</l></lg>
<p>क्षितिः पृथ्वी तस्याः स्थितिः पालनं मितिर्मानं क्षिप्तिः संहारस्तद्विधिं वेत्ति ।
निधिसिद्धी लेढीति क्विए । नमन् भग्नतेजा दक्षो यस्मात् । स्मरहर कामदहन,
त्र्यक्ष त्रिनयन, हर महादेव, मम स्मर । अधीगर्थयोगे कर्मणि षष्टी ।।</p>
<p>दीर्घद्विस्वरं यथा---</p>
<lg><l>'श्रीदीप्ती ह्रीकीर्ती धीनीती गीःप्रीती ।</l>
<l>एधेते द्वे द्वे ते ये नेमे देवेशे ।। २७९ ।।'</l></lg>
<p>श्रीदीप्ती लक्ष्मीतेजसी । ह्रीकीर्ती लज्जायशसी । धीनीती बुद्धिनयौ । गीःप्रीती
वाक्प्रमोदौ । इमे ये देवेशेऽपि न स्तस्ते द्वे तव एधेते वर्धेते ।।</p>
<p>त्रिस्वरेषु न्ह/?/स्वत्रिस्वरं यथा---</p>
<lg><l>'क्षितिविजितिस्थितिविहितिव्रतरतयः परगतयः ।</l>
<l>उरु रुरुधुर्गुरु दुधुवुः स्वमरिकुलं युधि कुरवः ।। २८० ।।'</l></lg>
<p>क्षितेर्विजितिः विजयः, स्थितेर्वर्णाश्रममर्यादालक्षणाया विहितिर्विधानं तदेव व्रतं
