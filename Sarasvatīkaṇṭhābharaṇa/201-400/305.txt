<pb n="305"/>
<p>इतिहासो यथा---</p>
<lg><l>'हिरण्यकशिपुर्दैत्यो यां यां स्मित्वाप्युदैक्षत ।</l>
<l>भयाभ्द्रान्तैः सुरैश्चक्रे तस्यै तस्यै दिशे नमः ।। ३८० ।।'</l></lg>
<p>सोऽयमतीतार्थप्राधान्यादितिहासः ।।</p>
<p>काव्यशास्त्रं यथा---</p>
<lg><l>'नान्दीपदानि रतनाटकविघ्नशान्ता-
वाज्ञाक्षराणि परमाण्यथवा स्मरस्य ।</l>
<l>दष्टेऽधरे प्रणयिना विधुताग्रपाणि
सीत्कारशुष्करुदितानि जयन्ति नार्याः ।। ३८१ ।।'</l></lg>
<p>अत्र काव्येन शास्त्रमभिहितमितीदं काव्यशास्त्रम् ।।</p>
<p>काव्येतिहासो यथा---</p>
<lg><l>'स संचरिष्णुर्भुवनान्तरेषु यां यदृच्छयाशिश्रयदाश्रयः श्रियाम् ।</l>
<l>अकारि तस्मै मुकुटोपलस्खलत्करैस्त्रिसन्ध्यं त्रिदशैर्दिशे नमः ३८२'</l></lg>
<p>अत्र प्रागुक्तस्यैवेतिहासार्थस्य काव्येनाभिधानात्काव्येतिहासोऽयम् ।।</p>
<p>शास्त्रेतिहासो यथा---</p>
<lg><l>'धर्मे चार्थे च कामे च मोक्षे च भरतर्षभ ।</l>
<l>यदिहास्ति तदन्यत्र यन्नेहास्ति न तत्क्वचित् ।। ३८३ ।।'</l></lg>
<p>अत्र धर्मार्थकाममोक्षाणामितिहासनिवेशितत्वादयं शास्त्रेतिहासः ।।</p>
<b><lg><l>श्रव्यं तत्काव्यमाहुर्यन्नेक्ष्यते नाभिधीयते ।</l>
<l>श्रोत्रयोरेव सुखदं भवेत्तदपि षड‍विधम् ।। १४० ।।</l></lg></b>
<b><lg><l>आशीर्नान्दी नमस्कारो वस्तुनिर्देश इत्यपि ।</l>
<l>आक्षिप्तिका ध्रुवा चेति शेषो ध्येयं भविष्यति ।। १४१ ।।</l></lg></b>
