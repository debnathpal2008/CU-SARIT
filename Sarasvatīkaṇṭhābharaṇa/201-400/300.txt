<pb n="300"/>
<p>अत्र विहङ्गिका काहारेण वर्जिता न यातीति वक्तव्ये हारेण
वर्जितेत्युक्तम् । अतः का इत्यक्षरस्य च्युतत्वाच्च्युताक्षरेयम् ।।</p>
<p>दत्ताक्षरा यथा---</p>
<lg><l>'कान्तयानुगतः कोऽयं पीनस्कन्धो मदोद्धतः ।</l>
<l>मृगाणां पृष्ठतो याति शम्बरो रूढयौवनः ।। ३५९ ।।'</l></lg>
<p>अत्र शबर इति शम्बर इत्यनुस्वाराक्षरस्य दत्तत्वाद्दत्ताक्षरेयम् ।।</p>
<p>च्युतदत्ताक्षरा यथा---</p>
<lg><l>'विदग्धः सरसो रागी नितम्बोपरि संस्थितः ।</l>
<l>तन्वङ‍ग्यालिङ्गितः कण्ठे कलं कूजति को विटः ।। ३६० ।।'</l></lg>
<p>अत्र विट इत्यस्मिन्पदे विकारे च्युते घकारे दत्ते घटः कूजतीति
द्वितीयोऽर्थो भवतीति सेयं च्युतदत्ताक्षरा ।।</p>
<p>अक्षरमुष्टिका यथा---</p>
<lg><l>'अतिः अतिः अन्मअलं प्रीद्य रद्य जद्य फद्य ।</l>
<l>मेला मेला मेलं मेलं फस फस फस फस ।। ३६१ ।।'</l></lg>
<p>सेयमक्षराणां मुष्टिरित्यक्षरमुष्टिका । अत्र पादशश्चतुःपङ्क्तिलिखित-
चतुर्भिर्मुरजबन्धैः श्लोक उत्तिष्ठति । तद्यथा---</p>
<lg><l>'अद्य मे सफला प्रीतिरद्य मे सफला रतिः ।</l>
<l>अद्य मे सफलं जन्म अद्य मे सफलं फलम् ।। ३६२ ।।'</l></lg>
<p>बिन्दुमती यथा---</p>
<lg><l>'तवाववादः प्रत्यब्धि पताका प्रतिसङ‍गरम् ।</l>
<l>फलं प्रत्यद्भ‍ुतोपायं यशांसि नतु न क्वचित् ।। ३६३ ।।'</l></lg>
