<pb n="064"/>
<p>यथा---</p>
<lg><l>'केवलं दधति कर्तृवाचिनः प्रत्ययानिह न जातु कर्मणि ।</l>
<l>धातवः सृजतिसंहृशास्तयः स्तौतिरत्र विपरीतकारकः ।। ८९ ।।'</l></lg>
<p>अत्र श्रुतावगतवाक्यार्थस्य सृजति---संहरति---शास्ति---स्तूयते---इति
शब्दानामन्तःसंजल्परूपेण सूक्ष्मतया सूक्ष्मत्वम् ।।</p>
<p><q>अन्तरिति</q> । यथा करितुरगादिरूपकाणां पाषाणशिलादावभिव्यक्तमवस्थितौ
सूक्ष्मरूपता तथा शब्दानां श्रूयमाणानामपि कथमन्यथा वाक्यार्थभावनदशायां
शेषनियमेनोन्मेषः । केवलमित्यादौ सृजति---संहरति---शास्तयो धातवः कर्तर्येव
भगवद्विषये प्रयुज्यमानाः प्रत्ययान्प्रयोजयन्ति न कर्मणीति वाक्यार्थो यदा भाव्यते
तदैवायं सृजति संहरति शास्ति, न तु सृज्यते संह्रियते शिष्यते इति शब्दाः
प्रकाशन्ते । एवं स्तौतिर्विपरीतकारकः । अत्र स्तौतिः कर्मण्येव प्रत्ययप्रयोजको न
कर्तरीति वाक्यार्थभावनासमय एव नायं किंचित्स्तौति किंतु सर्वैः स्तूयत एवेति
शब्दा उन्मिषन्ति । तदेतदाह---अत्र श्रुतावगतेति । यावदेव वाक्यं श्रूयमाणम-
वगम्यते तस्यैव भावनापल्लवः पश्चादवसीयत इति वटबीजन्यायमुपोद्बलयति ।
सोऽयं सहृदयप्रतीतिसाक्षिकोऽर्थः ।।</p>
<b><lg><l>ध्वनिमत्ता तु गाम्भीर्यम्</l></lg></b>
<p>यथा---</p>
<lg><l>'मौलौ धारय पुण्डरीकममितं तन्वात्मनो विक्रमं
चक्राङ‍कं वह पादयुग्ममवनीं दोष्णा समभ्युद्धर ।</l>
<l>ल्क्षमीं भ्रूनिकटे निवेशय भव ज्यायान्दिवौकस्पते-
र्विश्वान्तःकरणैकचौर तदपि ज्ञातं हरिः खल्वसि ।। ९० ।।'</l></lg>
<p>अत्र नाभ्यां पुण्डरीकधारणं परिमितविक्रमत्वं चक्राङ‍कितकरत्वं
दंष्ट्रया वसुधोद्धारणं वक्षःस्थलनिवेशितलक्ष्मीकत्वमिन्द्रावरजत्वं च ध्व-
नयतीति गाम्भीर्यम् ।।</p>
<p><q>ध्वनिमत्तेति</q> । ध्वननं ध्वनिर्व्यञ्जनात्मा व्यापारः । स द्विविधः---शब्दध्वनिः
