<pb n="234"/>
<p><q>उभयगुणयोगादिति</q> । प्रसिध्द्यप्रसिद्धी द्वौ गुणौ । अत्र प्रत्यक्षानुमानरूपो-
पायभेदादविरोधः । तदेतदन्यमतेन विवृणोति---<b>डलयोरैक्यमिति</b> । सनीडः
समीपं जलमज्जनशेषाहिवडवानलानामनर्थनिदानतया प्रख्यातानामपि सेवया महा-
साहसिकानामग्र्यता । अत्र डकारलकारयोर्भिन्नश्रुतिता प्रत्यक्षत एव । श्रुतिसाम्यं
पुनरनुमानात्प्रतीयते । एवमुत्तरोदाहरणेष्वपि बोद्धव्यम् ।।</p>
<p>नणयोरैक्येन यथा---</p>
<lg><l>'बाणैः क्षुण्णेषु सैन्येषु त्वया देव रणाङ‍गणे ।</l>
<l>हतशेषाः श्रयन्तीमे शून्यारण्यानि विद्विषः ।। १७५ ।।'</l></lg>
<p>अत्र क्षुण्णेषु सैन्येषु शून्यारण्यानीति नकारणकारयोः स्वल्पश्रुति-
त्वमेकत्वं वा भासत इति उपनागरोऽयं श्रुत्यनुप्रासः ।।</p>
<p><q>क्षुण्णेषु सैन्येष्विति</q> । ग्रन्थिमहिम्ना नकारणकारयोः साम्यप्रतिभासः ।
<b>रणाङ‍गण इति</b> । मध्यवर्तिनां संयोगेन साम्योन्मुद्रणम् । अङ‍गणशब्दोऽधि-
करणल्युडन्तः । पृषोदरादित्वाण्णत्वव्युत्पादनमनार्षम् । एवं शून्यारण्यानीत्यत्र
व्याख्येयम् । आद्यन्तव्याख्यानमुपलक्षणमवसेयम् ।।</p>
<p>रलयोरैक्येन यथा---</p>
<lg><l>'विभिन्नवर्णा गरुडाग्रजेन सूर्यस्य रथ्याः परितः स्फुरन्त्या ।</l>
<l>रत्नैः पुनर्यत्र रुचा रुचं स्वामानिन्यिरे वंशकरीरनीलैः ।। १७६ ।।'</l></lg>
<p>अत्र करीरनीलैरिति रेफलकारयोरैक्येन तुल्यश्रुत्या चतुर्ष्वपि पा-
देष्वनुप्रासनिर्वहणमित्युपनागरोऽयं श्रुत्यनुप्रासः ।।</p>
<p>निरन्तररेफग्रथनालीढस्येव लकारस्य श्रुतिसाजात्यमुल्लिखतीति तदिदमाह---
<b>अत्र करीरनीलैरिति</b> । एतदनुप्राससिध्द्या चतुर्ष्वपि पादेषु रेफानुप्रासनिर्व-
हणमपि कविशक्तिव्युत्पत्तिव्यञ्जकमुपपन्नं भवतीत्याह---<b>चतुर्ष्वपीति</b> ।।</p>
<p>दन्त्यतालव्यानामैक्येन यथा---</p>
<lg><l>'विद्यास्यन्दो वाग्विदां यः प्रसन्नः पुण्यां वाचं देवतां तां नमामः ।</l>
<l>यां ब्रह्माणश्चिन्तयन्ते विशोकाः सा नो देयात्सूनृता सूनृतानि ।। १७७ ।।'</l></lg>
