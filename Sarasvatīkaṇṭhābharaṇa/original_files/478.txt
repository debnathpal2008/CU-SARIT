<pb n="478"/>
<p>तत्र दोषस्य गुणीभावो लेशो यथा---</p>
<lg><l>'युवैष गुणवान्‍राजा योग्यस्ते पतिरूर्जितः ।</l>
<l>रणोत्सवे मनः सक्तं यस्य कामोत्सवादपि ।। १२३ ।।'</l></lg>
<p>अत्र येयमुत्तरार्धेन राज्ञो वीर्यप्रकर्षस्य स्तुतिः सा कन्याया निर-
न्तरान्भोगान् निर्विविक्षोर्दोषत्वेन प्रतिभासिष्यत इत्यभिप्रेत्य योऽयं
विदग्धसख्या राजप्रकोपपरिजिहीर्षया दोषोऽपि गुणरूपेणोक्तः; सोऽयं
दोषस्य गुणीभावो नाम लेशतोऽल्पतया शनैरनन्यविदित उच्यमानो
लेश इत्युच्यते ।।</p>
<comm><p><q>युवेत्यादि</q> । स्वयंवरे कस्मिन्नपि नृपे दर्शितभावां सखीं निवर्तयितुं कापि
स्तुतिव्याजात्तं निन्दति । युवत्वगुणित्वनृपत्वबलवत्त्वेभ्य एष तव पतिर्योग्यः ।
यस्य कामोत्सवादपि विषयोत्सवमनादृत्य रणोत्सवे मनः सक्तमासक्तम् । निर्विवि-
क्षोरुपभोक्तुमिच्छोः कन्यायाः । 'निर्वेश उपभोगः स्यात्' इत्यमरः । अत्र विद-
ग्धया सख्या राजकोपशान्तये भोगेच्छुं प्रति वीर्यप्रकर्षरूपस्तवस्य दोषत्वेऽपि गुण-
त्वेनाल्पतयोपन्यसनाल्लेशोऽयं दोषस्य गुणीभावलक्षणः । अल्पतयैवात्र लेशता ।।</p></comm>
<p>गुणस्य दोषीभावो यथा---</p>
<lg><l>'चपलो निर्दयश्चासौ जनः किं तेन मे सखि ।</l>
<l>आगः प्रमार्जनायैव चाटवो येन शिक्षिताः ।। १२४ ।।'</l></lg>
<p>अत्र पूर्वार्घेन मानपरिग्रहानुगुणं सखीनामग्रतः प्रकाशं प्रतिज्ञाय
तदनिर्वाहमाशङ‍कमाना तदुपहासं परिजिहीर्षुर्दोषाभासं तद्ग‍ुणग्राममाह
---आगःप्रमार्जनायैव चाटवो येन शिक्षिता इति; सोऽयं गुणस्य दोषी-
भावो नाम लेशभेदो भवति । अन्ये पुनः समस्तमेव लेशलक्षणमाच-
क्षते---यत्र दोषस्य गुणीभावो गुणस्य च दोषीभाव इति । सोऽपि
द्विधा---समासोक्त्या, असमासोक्त्या च ।।</p>
<comm><p><q>चपल इति</q> । हे सखि, चपलो निर्भयश्चासौ जनो भवतु तेन मम किम् ।
किंतु न किमपि । येन जनेनागःप्रमार्जनायापराधप्रोञ्छनाय परं चाटवः प्रियवादाः
