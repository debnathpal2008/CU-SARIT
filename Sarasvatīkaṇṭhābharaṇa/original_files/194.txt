<pb n="194"/>
<lg><l>[एतावन्मात्रस्तनी एतावन्मात्राभ्यामक्षिपत्राभ्याम् ।</l>
<l>एतावन्मात्रावस्था एतावन्मात्रैर्दिवसैः ।।]</l></lg>
<p>अत्र इयन्मात्रस्तनादीनां तथाभूतहस्ताभिनयैः सह पठनात्तथावि-
 धार्थविशेषो गम्यते ।।</p>
<p>अपदेशोऽप्यभिनयविशेष एव । यथा---</p>
<lg><l>'इतः स दैत्यः प्राप्तश्रीर्नेत एवार्हति क्षयम् ।'</l></lg>
<p>इत्यात्मानमपदिश्य ब्रूते ।।'</p>
<p><q>एद्दहमेत्तेति</q> । अत्र सर्वपदानामर्थान्तरसाधारणतया न तावदभिमतपरि-
माणविशेषप्रतीतिरुपजायते, यावदुच्चारणसहकारिभूतप्रसारितकरद्वयकोषप्रसृतिभिद-
ङ‍गुलिप्रसारिताङ‍गुलीगणनारूपाभिनयप्रतिसंधानं न भवति । तेनाभिनयपठितिरियम्,
साक्षादिव वस्तुस्वरूपबोधिका क्रियाभिमुख्यनयनादभिनय इत्युच्यते । तदिदमाह---
<b>तथाभूतेत्यादि । अपदेशोऽपीति</b> । आत्मनिर्देशिका क्रियापदेशः । अस्या-
भिनयविशेषत्वेऽपि कान्तिकरतया पृथगुपादानम् । यावच्च स्वरूपसमुच्चारणविशेषणं
नानुसंधीयते न तावच्छ्रीप्राप्तिक्षमयोः कारणविशेषः प्रतीयत इति ।।</p>
<p>कान्त्या यथा---</p>
<lg><l>'यस्यारिजातं नृपतेरपश्यदवलम्बनम् ।</l>
<l>ययौ निर्झरसंभोगैरपश्यदबलं वनम् ।। ८३ ।।'</l></lg>
<p>अत्रावलम्बनमबलं वनमिति पदे पदद्वये वा द्वितीयचतुर्थस्थान-
योर्यौ वकारबकारौ तयोरन्तःस्थपवर्गाभ्यां पवर्गान्तःस्थाभ्यां च कान्ति-
मति पाठेऽर्थभेदो जायते ।।</p>
<p><q>यस्यारिजातमिति</q> । कान्तिश्छाया सा अप्रतिहतरूपा पदवद्वर्णेषु न संभ-
वतीति श्रुतिरूपा गृह्यते । तथाहि । अवलम्बनमित्यत्र द्वितीयचतुर्थस्थानस्थयो-
र्वकारबकारयोः क्रमेणान्तःस्थपवर्गभावानुसंधानेऽवलम्बनमित्येकपदतायां त्राणहे-
तुमपश्यदित्यर्थः प्रतीयते । यदा तु द्वितीयेऽबलं वनमित्यत्र तयोरेव पवर्गान्तः-
स्थभावानुसंधानं भवति तदा बलं वनमिति च्छेदेन पदद्वयसंपत्तौ बलरहितं
सद्वनमरण्यं ययावित्यर्थान्तरप्रतीतिरुपजायते । तदिदमुक्तम्---<b>पदे पदद्वये</b>
