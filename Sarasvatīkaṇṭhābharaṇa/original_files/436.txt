<pb n="436"/>
<p>सोपमानोपमेययोः साम्येन प्रकृता यथा---</p>
<lg><l>'अरण्यबीजाञ्जलिदानलालिता-
स्तथा च तस्यां हरिणा विशश्वसुः ।</l>
<l>यथा तदीयैर्नयनैः कुतूहला-
त्पुरः सखीनाममिमीत लोचने ।। ५७ ।।'</l></lg>
<p>अत्र मृगलोचनोपमानानां तल्लोचनोपमेययोश्च साम्यमविकृतानामेव
प्रतीयते । सेयं सामान्येन प्रकृता नाम प्रपञ्चोक्तिः साम्यभेदः ।।</p>
<comm><p><q>साम्येति</q> । उपमानोपमेययोः साम्येनोत्कर्षेणापकर्षेण च प्रपञ्चोक्तिः । सा
च क्वचित्प्रकृता स्वभावसिद्धा, क्वचिद्विकृतौपाघिकी ।। <b>अरण्येत्यादि</b> । तस्यां
गौर्यां च तथा तेन प्रकारेण हरिणा विशश्वसुः विश्वासं जगमुः । कीदृशाः । अरण्य-
बीजस्य अंडोरीति ख्यातस्याञ्जलिदानेन लालिता विलासिताः । तदञ्जलिस्थनीवार-
धान्यभक्षका इत्यर्थः । यथा सा गौरी तदीयैर्मृगसंबन्धिभिर्नेत्रैरग्रे सखीनां लोचनेऽ-
मिमीत समीचकार कौतुकात् । अरण्ये बीजानि यस्य तदरण्यबीजम् । विशश्व-
सुरिति विपूर्वात् 'श्वस प्राणने' इत्यस्माल्लिट्युसि रूपम् । अमि१मीतेति 'माङ् माने'
णिचि लुङि चङि रूपम् । इहाविकृतता मृगलोचनानां सहजसौकर्यात् । अत एव
प्रकृतता प्रपञ्चोक्तिरिवादेरप्रयोगात् ।।</p></comm>
<p>प्रकृतैवोपमानोत्कर्षेण यथा---</p>
<lg><l>'गर्वमसंवाह्यमिमं लोचनयुगलेन वहसि किं मुग्धे ।</l>
<l>सन्तीदृशानि दिशि दिशि सरःसु ननु नीलनलिनानि ।। ५८ ।।'</l></lg>
<p>अत्र तव द्वे लोचनोत्पले एव, सरसां पुनर्बहूनि नीलोत्पलानीत्युप-
मानोत्कर्षः प्रकृत एव प्रतीयते । सेयमुपमानोत्कर्षेण प्रकृता नाम
प्रपञ्चोक्तिः साम्यभेदः ।।</p>
<comm><p><q>गर्वमित्यादि</q> । ननु हे नायिके, लोचनद्वयेनासंवाह्यं गर्व त्वं किं वहसि ।
न वोढुमर्हसीत्यर्थः । दिशि दिशि प्रतिदिशं सरःसु तडागेषु र्हदृशानि त्वन्नत्रतु-
ल्यानि नीलोत्पलानि सन्ति । अत एव गर्वभङ‍गः । 'स्यान्मर्दनं संवाहनम्' इत्य-
मरः । इह नीलोत्पलानामुत्कर्षः साहजिक एव । नेत्रद्वयापेक्षया तेषां बहुत्वात् ।।</p></comm>
<!-- NOTES pg=436!-->
१. प्रमादोक्तिरेषा । जौहोत्यादेर्माधातोरिति तु न्याय्यम्.
