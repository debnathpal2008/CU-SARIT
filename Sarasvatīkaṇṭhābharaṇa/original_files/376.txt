<pb n="376"/>
<p>अत्र प्रत्यक्षेष्वपि स्रोतस्तरुविपिनादिषु स्मरणस्य चिन्ताजन्यत्वादिदं
चिन्तोद्भ‌ूतं स्मरणम् ।।</p>
<p>आदिग्रहणात्परप्रयत्नाद्यथा---</p>
<lg><l>'दर्शनपथमायाता साक्षादिव तन्मयेन हृदयेन ।</l>
<l>स्मृतिकारिणा त्वया मे पुनरपि चित्रीकृता कान्ता ।। १३५ ।।'</l></lg>
<p>अत्र परकृतात्प्रयत्नविशेषाच्चिन्तायाः प्रवृत्तत्वादिदमपि स्मरणमेव ।।</p>
<p>स्वप्नाद्यथा---</p>
<lg><l>'जाने स्वप्नविधौ ममाद्य चुलुकोत्सेक्यं पुरस्तादभू-
त्प्रत्यूषे परिवेषमण्डलमिव ज्योत्स्नासपत्नं महः ।</l>
<l>तस्यान्तर्नखनिस्तुषीकृतशरच्चन्द्रप्रभैरङ‍गकै-
र्दृष्टा काप्यबला बलात्कृतवती सा मन्मथं मन्मथम् १३६'</l></lg>
<p>अत्र स्वप्नस्य चिन्तादिजन्यत्वात्स्वप्नस्मृतिरपि स्मरणमेव ।।</p>
<p>यदि स्वप्नस्मृतिरपि स्मरणमेव तदा कतमदत्र सादृश्यादिषु कारणमत
उक्तम्---<b>चिन्तादीति</b> ।।</p>
<p>प्रत्यभिज्ञानं यथा---</p>
<lg><l>'गृहीतो यः पूर्वं परिणयविधौ कंकणधरः
सुधामूर्तेः पादैरमृतशिशिरैर्यः परिचितः ।</l>
<l>स एवायं तस्यास्तदितरकरौपम्यसुभगो
मया लब्धः पाणिर्ललितलवलीकन्दलनिभः ।। १३७ ।।'</l></lg>
<p>अत्र गृहीतो यः पूर्वं स एवायं तस्याः पाणिरिति प्रत्यभिज्ञान-
मपि स्मरणमेव ।।</p>
<p>प्रत्यभिज्ञानस्वरूपं दर्शयति---<b>यः पूर्वं स एवायमिति</b> । ननु सूत्रे स्वप्ना-
त्पूर्वं प्रत्यभिज्ञानमुद्दिष्टं पश्चादुदाह्रियत इति कथमेतत् । अत्रोदाहरणक्रमेऽपि
लिपिप्रमादोऽयमित्याराध्यपादाः ।।</p>
