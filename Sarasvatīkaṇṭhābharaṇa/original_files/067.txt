<pb n="067"/>
<b><lg><l>समासेनाभिधानं यत्स संक्षेप उदाहृतः ।</l></lg></b>
<p>यथा---</p>
<lg><l>'स मारुतिसमानीतमहौषधिहृतव्यथः ।</l>
<l>लङ‍कास्त्रीणां पुनश्चके विलापाचार्यकं शरैः ।। ९२ ।।'</l></lg>
<p>अत्र कथाविस्तरप्रतिपाद्यस्यार्थस्य प्रकृतसंग्रामरसविच्छेदाशङ‍कया
श्लोकार्धमात्रेणोक्तत्वात्संक्षेपः ।।</p>
<p><q>समासेनेति</q> । अस्ति कश्चिद्विशेषो यत्र वाक्यसंकोचः प्रकृतौचितीवशेन
चमत्कारकारणम् । तथा हि---स मारुतीत्यादौ मारुतिना यदोषधेरानयनम्, यच्च
तया व्यथाहरणम्, तदुभयमपीतिहासकथाविस्तरेण प्रतिपादितमिह तु श्लोकार्ध-
मात्रेणेति शब्ददत्तभर एवायं गुणो यद्यपि भवति, तथापि यावद्विवक्षितोपादान-
काव्यरूपेणार्थसंकोचो वक्तव्यः । स च तथाविधवक्रोक्तिसंक्रोच एव भवतीत्युक्तावेव
संकोच उल्लिखति । कथमयं संकोचः प्राप्तोचितभाव इत्याह---प्रकृतेति । अत
एवोपक्षिप्तमपीतिहासार्थमपहाय त्वराविष्टेन कविना प्रकृतमुत्तरार्ध एवासंहितं
पूर्वोत्तरार्धसामञ्जस्याय संक्षिप्यैव प्रकृतमप्युक्तम् ।।</p>
<b><lg><l>यावदर्थपदत्वं च संमितत्वमुदाहृतम् ।। ७४ ।।</l></lg></b>
<p>यथा---</p>
<lg><l>'केचिद्वस्तुनि नो वाचि केचिद्वाचि न वस्तुनि ।</l>
<l>वाचि वस्तुनि चाप्यन्ये नान्ये वाचि न वस्तुनि ।। ९३ ।।'</l></lg>
<p>अत्रार्थस्य पदानां च तुलाविधृतवत्तुल्यत्वेन संमितत्वम् ।।</p>
<p><q>यावदिति</q> । यावन्ति वर्णानि विना प्रकृतमनुसर्तुमेव न शक्यन्ते तावन्मा-
त्रमयत्वं वाक्यस्य संमितत्वम् । अतः संक्षेपाद्भेदः । कवेः शक्तिव्युत्पत्तिभ्या-
मसत्यपि पल्लवे कदाचिद्धटनालावण्यमुन्मिषत्येव । यथा पूर्वमुदाहृतम्---'का
त्वं शुभे कस्य परिग्रहो वा' इत्यादि । अर्थव्यक्तिसंकरशङ‍काप्यत एव निराकृता ।
'अस्त्युत्तरस्यां दिशि देवतात्मा' इति केचिदुदाहरन्ति तदयुक्तम् । अनेन नाम-
पदयोः पल्लवरूपत्वात्संमितत्वाभावे कथमाभासत्वं भवतीति विस्भृतव्यमिचारिगुण-
प्रकरणस्य भाषितमुपेक्षणीयम् । केचिदिति सर्वनाम्न एवाभिमतकविविशेषे पर्य-
