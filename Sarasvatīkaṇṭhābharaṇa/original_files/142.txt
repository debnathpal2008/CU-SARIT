<pb n="142"/>
<p>विषयौचितीमाह---</p>
<p><b>न म्लेच्छितव्यं यज्ञादौ स्त्रीषु नाप्राकृतं वदेत् ।</b>
<b>संकीर्ण नाभिजातेषु नाप्रबुद्धेषु संस्कृतम् ।। ८ ।।</b></p>
<p><q>न म्लेच्छितव्यमित्यादि</q> । म्लेच्छनमपशब्दः । प्राकृतं संस्कृतभवम् ।
अभिजातः शुद्धान्वयः ।।</p>
<p>अथ के संस्कृताद्युचितवक्तार इत्यत आह---</p>
<p><b>देवाद्याः संस्कृतं प्राहुः प्राकृतं किन्नरादयः ।</b>
<b>पैशाचाद्यं पिशाचाद्या मागधं हीनजातयः ।। ९ ।।</b></p>
<p><q>देवाद्या इति</q> । आदिग्रहणेन ऋषिभूमिपतिप्रभृतयः ।।</p>
<p>वाच्यौचितीं दर्शयति---</p>
<p><b>संस्कृतेनैव कोऽप्यर्थः प्राकृतेनैव वापरः ।</b>
<b>शक्यो रचयितुं कश्चिदपभ्रंशेन जायते ।। १० ।।</b></p>
<p><q>संस्कृतेनैवेति</q> । यथा हि---देवतास्तुत्यादौ संस्कृतं प्रगल्भते न तथा प्राकृ-
तादि । यथा च सूक्ष्मवस्तुस्वरूपोट्टङ‍कने प्राकृतस्य सौष्ठवं न तथा संस्कृतादेरित्यादि ।।</p>
<p><b>पैशाच्या शौरसेन्यान्यो मागध्यान्यो निबध्यते ।</b>
<b>द्वित्रामिः कोऽपि भाषाभिः सर्वाभिरपि कश्चन ।। ११ ।।</b></p>
<p><q>पैशाच्येति</q> । द्वित्राभिः कोऽपि काव्यसमस्याभेदस्यार्थः । सर्वाभिः कश्चन
प्रकरणादेरर्थः ।।</p>
<p>विषयौचित्यमेव क्वचिद्विशेषे कान्तिप्रकर्षमर्पयन्तीमाह---</p>
<p><b>नात्यन्तं संस्कृतेनैव नात्यन्तं देशभाषया ।</b>
<b>कथां गोष्ठीषु कथयँल्लोके बहुमतो भवेत् ।। १२ ।।</b></p>
<p><q>नात्यन्तमिति</q> । समानबुद्धिशीलवयसां विनोदार्थमासनबन्धो गोष्ठी ।।
देशौचितीमाह---</p>
<p><b>शृण्वन्ति लटभं लाटाः प्राकृतं संस्कृतद्विषः ।</b>
<b>अपभ्रंशेन तुष्यन्ति स्वेन नान्येन गुर्जराः ।। १३ ।।</b></p>
<p><q>श्रृण्वन्तीति</q> । लटभं मनोज्ञम् । स्वेन गुर्जरजातीयेन ।।</p>
