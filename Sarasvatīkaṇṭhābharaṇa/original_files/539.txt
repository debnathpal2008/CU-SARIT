<pb n="539"/>
<p>साकाङ‍क्षो यथा---</p>
<lg><l>'अज्जवि बालो दामोअरो त्ति इअ जम्पिए जसोआए ।</l>
<l>कह्णमुहपेसिअच्छं णिहुअं हसिअं वअवहूए१ ।। २१९ ।।'</l></lg>
<lg><l>[अद्यापि बालो दामोदर इतीति जल्पिते यशोदया ।</l>
<l>कृष्णमुखप्रेषिताक्षं निभृतं हसितं व्रजव२ध्वा ।।]</l></lg>
<p>अत्र 'अद्यापि बालो दामोदरः' इति यशोदया कृतप्रस्तावनस्य कृष्णस्य
वक्रे विन्यस्तलोचनया तद्रहस्यवेदिन्या व्रजवधूमतल्लिकया यदेतन्निभृतं
हसितं तत् तवाम्बा बा३लं त्वां ब्रूते, त्वं तु मादृशीभिर्निधुवनविदग्धा-
भिर्दिवानिशं यमुनानिकुञ्जोदरेषु विहरसीत्यादिनार्थजातेन साकाङ्क्ष-
मिति साकाङ‍क्षोऽयमवसरः पर्यायस्य भेदः ।।</p>
<comm><p><q>अज्जवि इत्यादि</q> । "अद्यापि बालो दामोदक इतीति जल्पिते यशोदया ।
कृष्णमुखप्रेषिताक्षं निभृतं हसितं व्रजवध्वा ।।" यशोदया कृष्णबाल्य उद्भाविते
व्रजवधूः स्मेरं दृष्ट‍वा काचित् कस्यैचित् कथयति---<b>अद्यापीति</b> । यशोदयाद्यापि
दामोदरो बाल एवेत्युक्ते कयाचिद्नोपवध्वा कृष्णमुखे प्रेषितं न्यस्तमक्षि यत्र हसिते
एवं निभृतमेकान्ते हसितम् । रहो रहस्यमेकान्तचेष्टा । मतल्लिका प्रशस्ता ।
'मतल्लिका मचर्चिका प्रकाण्डमुद्धतल्लजौ । प्रशस्तवाचकान्यमूनि' इत्यमरः ।
निधुवनं सुरतम् । 'निधुवनमायोजनमाहुः' इति हारावली । अत्रानेकेनार्थजातेव
साकाङ‍क्षता व्यक्तैव ।। इति पर्यायालंकारनिरूपणम् ।।</p></comm>
<p>अतिशयोक्त‍यलंकारः ।</p>
<p>अतिशयलक्षणमाह---</p>
<b><lg><l>विवक्षया विशेषस्य लोकसीमातिवर्तिनी ।</l>
<l>असावतिशयोक्तिः स्यादलंकारोत्तमा च सा ।। ८१ ।।</l></lg></b>
<b><lg><l>सा च प्रायो गुणानां च क्रियाणां चोपक४ल्पते ।</l>
<l>नहि द्रव्यस्य जातेर्वा भवत्यतिशयः कचित् ।। ८२ ।।</l></lg></b>
<!-- NOTES pg=539!-->
१---२. गाथासप्तशत्यां तु 'वअवहूहिं' इथि पाठः, 'व्रजवधूभिः' इति छाया च.
३. 'बालत्वम्' ग. ४. 'चोपकल्पते' क. ख.
