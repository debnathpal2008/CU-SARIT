<pb n="306"/>
<p>तत्राशीर्यथा---</p>
<lg><l>'भूयाद्वः श्रेयसे देवः पार्वतीदयितो हरः ।</l>
<l>पातु वः परमं ज्योतिरवाङ्मनसगोचरः ।। ३८४ ।।'</l></lg>
<p>अत्राशंसायां लिङ् लोट् च । तदिदं वाक्यद्वयमाशीः ।।</p>
<p>नान्दी यथा---</p>
<lg><l>'भद्दं भोदु सरस्सईअ कइणो णन्दन्तु वासाइणो
अण्णाणं पि परं पअट्ठदु वरा वाणी छइल्लप्पिआ ।</l>
<l>वच्छोभी तह माअही फुरदु णो सा किं अ पञ्चालिआ
रीदीयो विलिहन्तु कव्वकुसला जोण्हं चओरा विअ ३८५</l></lg>
<lg><l>[भद्रं भवतु सरस्वत्याः कवयो नन्दन्तु व्यासादयः,
अन्येषामपि परं प्रवर्ततां वरा वाणीविदग्धप्रिया ।</l>
<l>वैदर्भी तथा मागधी स्फुरतु नः सा किं च पाञ्चालिका
रीतिका विलिहन्तु काव्यकुशला ज्योत्स्नां चकोरा इव ।।]</l></lg>
<p>सेयं रङ‍गमङ‍गलान्तं स्वस्त्ययनं नान्दी ।।</p>
<p>नमस्कृतिर्यथा---</p>
<lg><l>'जयति ब्रह्मभूः शंभुर्वन्देमहि महेश्वरम् ।</l>
<l>इदं गुरुभ्यः पूर्वेभ्यो नमोवाकं प्रशास्महे ।। ३८६ ।।'</l></lg>
<p>सेयं स्तुतिर्नमस्क्रिया च नमस्कृतिरेव भवति ।।</p>
<p>वस्तुनिर्देशो यथा---</p>
<lg><l>'अस्त्युद्दामजटाभारभ्रान्तगङ‍गाम्बुशेखरः ।</l>
<l>आदिदेवो हरो नाम सृष्टिसंहारकारणम् ।। ३८७ ।।'</l></lg>
<p>सोऽयं कथाशरीरव्यापिनो वस्तुनो नायकस्य निर्देशो वस्तुनिर्देशः ।।</p>
