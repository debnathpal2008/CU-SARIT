<pb n="198"/>
<b><lg><l>तदव्यपतयमकं/?/ व्यपेतयमकं तथा ।</l>
<l>स्थानास्थानविभागाभ्यां पादभेदाच्च भिद्यते ।। ५९ ।।</l></lg></b>
<b><lg><l>यत्र पादादिमध्यान्ताः स्थानं तेषूपकल्प्यते ।</l>
<l>यदव्यपेतमन्यद्वा तत्स्थानयमकं विदुः ।। ६० ।।</l></lg></b>
<p>सामान्यतो विभजते---<b>अव्यपेतेति</b> । व्यवायो व्यवधानम् । तदेतदुभयमपि
स्थानादिभेदेन त्रिधा भवतीति पूर्वोक्तानुवादपूर्वकमवान्तरविभागमाह---<b>तदिति</b> ।
पाद आदिमध्यान्ता अर्थादेतेषु विशेषतोऽनुल्लिखनादस्थानयमकमुक्तं भवति । एत-
दपि द्विधा ।।</p>
<b><lg><l>चतुस्त्रिव्द्येकपादेषु यमकानां विकल्पनाः ।</l>
<l>आदिमध्यान्तमध्यान्तमध्याद्यन्ताश्च सर्वतः ।। ६१ ।।</l></lg></b>
<p>चतुरादिपादविकल्पेन विषयतो भिद्यत इत्याह---<b>चतुस्त्रीति</b> । आदिश्च
मध्यश्चान्तश्चेति आदिमध्यान्तास्त्रयः शुद्धाः । मध्यान्तौ मध्यादी आद्यन्तौ आदि-
मध्यान्ताश्चेति मिलित्वा चत्वारः संकीर्णाः । सर्वत इति सार्वविभक्तिकस्तसिः ।।</p>
<b><lg><l>अत्यन्तबहवस्तेषां भेदाः संभेदयोनयः ।</l>
<l>सुकरा दुष्कराश्चैव दर्श्यन्ते तत्र केचन ।। ६२ ।।</l></lg></b>
<p>एवं पादविकल्पानामाद्यादिविकल्पानां च परस्परयोजनेऽन्येऽपि बहवः प्रकारा
ग्रन्थगौरवकारिणो भवन्तीत्याह---<b>अत्यन्तेति</b> । न च कठोरनीरसत्वादवश्य-
वक्तव्या इत्याह---<b>दुष्करा इति</b> । शिष्यव्युत्पत्तये तु कतिपये दर्शनीया इत्याह---
<b>तत्र केचनेति</b> ।।</p>
<p>तत्र चतुष्पादयमकेषु अव्यपेतमादियमकं यथा---</p>
<lg><l>राजीवराजीवशलोलभृङ‍गं मुष्णन्तमुष्णं ततिभिस्तरूणाम् ।</l>
<l>कान्तालकान्ता ललनाः सुराणां रक्षोभिरक्षोभितमुद्वहन्तम् ।। ९२ ।।'</l></lg>
<p>राजीवराजी पद्मपङ्क्तिस्तद्वशा लोलाः सस्पृहा भृङ‍गा यत्र तम् । यतस्ततिभिस्तरूणां
पङ्क्तिभिरुष्णं धर्मं मुष्णन्तमपहरन्तम् । कान्तो मनोज्ञोऽलकान्तश्चूर्णकुन्तलच्छटा
यासां ताः । यस्माद्रक्षोभी राक्षसैरक्षोभितमधर्षितम् । अत्र प्रथमे पादे पूर्वं सार्थकम-
परमनर्थकम् । द्वितीयादिषु द्वयमप्यनर्थकम् । एवमन्यत्रापि यथायथमवगन्तव्यम् ।।</p>
