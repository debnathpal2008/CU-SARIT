<pb n="247"/>
<p>आवाक्यपरिसमाप्तेर्वर्णानुप्रासनिर्वाहो वेणिका यथा---</p>
<lg><l>'विद्राणे रुद्रवृन्दे सवितरि तरले वज्रिणि ध्वस्तवज्रे
जाताशङ‍के शशाङ‍के विरमति मरुति त्यक्तवैरे कुबेरे ।</l>
<l>वैकुण्ठे कुण्ठितास्त्रे महिषमतिरुषं पौरुषोपघ्ननिघ्नं
निर्विघ्नं निघ्नती वः शमयतु दुरितं भूरिभावा भवानी ।। २११ ।।'</l></lg>
<p>तदेतन्नातिदुर्बोधम् । सोऽयं वर्णानुप्रासो वेणिकेत्युच्यते ।।</p>
<p><q>विद्राण इति</q> । उपघ्न आश्रयः । निघ्नः परवशः । अनुप्रासजातेरासमाप्ति
निर्वाहोऽभिमतः । व्यक्तयः पुनरन्या अन्या एवाभिमतास्तेन वृत्त्यनुप्रासाद्भेदः ।
अत एव वेणीतुल्यता । तत्र हि किल केशग्रथना निर्व्यूढैव भक्तिः पुनरन्यान्येति ।।</p>
<p>उक्तलक्षणेभ्योऽन्यश्चित्रो यथा---</p>
<lg><l>'नीते निर्व्याजदीर्घा मघवति मघवद्वज्रनिद्रानिदाने
निद्रा द्रागेव देवद्बिषि मुषितरुषः संस्मरन्त्याः स्वभावम् ।</l>
<l>देव्या दृग्भ्यस्तिसृभ्यस्त्रय इव गलिता राशयो रक्तताया
रक्षन्तु त्वां त्रिशूलक्षतिकुहरभुवो लोहिताम्भःसमुद्राः ।। २१२ ।।'</l></lg>
<p>एवमन्येऽपि द्रष्टव्याः ।।</p>
<p><q>उक्तलक्षणेभ्य इति</q> । पूर्वोक्तवर्णानुप्रासेभ्य इति । तथाहि प्रकृतोदाहरणे
स्थाने स्थाने स्तबकाविवक्षायां न स्तबकवान्, विभागपरिहारेण न स्थानी, वर्णा-
न्तरायानुपपत्तौ न गर्भः, संकोचविकासाभावेन न विवृतसंवृतः, चक्रवालक्रमाभावेन
न गृहीतमुक्तः । एवं क्रमविपर्यस्तमिथुनबहिर्भावोऽवगन्तव्यः । आसमाप्तिनिर्व-
हणाभावे वेणीभेदः स्फुट एव ।।</p>
<p>एकवर्णावृत्तेर्वृत्त्यनुप्रासस्य वर्णान्तरवैचित्र्येण विचित्रो यथा---</p>
<lg><l>'चञ्चत्काञ्जनकाञ्चयो लयवलच्चोलाञ्चलैर्वञ्चिता-
श्चारीसंचरणैकचारुचरणाः सिञ्चन्ति चित्तं मम ।</l>
<l>लीलाचञ्चुरचञ्चरीकरुचिभिश्चूलालकैश्चर्चिताः
किंचिच्चन्दनचन्द्रचम्पकरुचां चौर्यो मृगीलोचनाः ।। २१३ ।।'</l></lg>
