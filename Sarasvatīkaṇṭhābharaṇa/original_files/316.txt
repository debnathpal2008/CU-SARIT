<pb n="316"/>
<p><q>लीढेति</q> । व्यस्तं विगतरुधिरम् । सावज्ञं तिर्यक् वलन्ती ये सृक्किणी ताभ्या-
माहता इति संबन्धः । यथैकत्र कुञ्जे स्वपतः स्वरूपं तथान्यत्रापीति बहुवचन-
रहस्यम् । अत एव न देशहेतुशङ‍का । <b>अत्र सिंहेति</b> । मदवासनया विशेषि-
तत्वादिति भावः ।।</p>
<p>नीचाश्रया यथा---</p>
<lg><l>'भद्रं ते सदृशं यदध्वगशतैः कीर्तिस्तवोद्ध‍ुष्यते
स्थाने रूपमनुत्तमं सुकृतिना दानेन कर्णो जितः ।</l>
<l>इत्यालोच्य चिरं दृशा करुणया शीतातुरेण स्तुतः
पान्थेनैकपलालमुष्टिरुचिना गर्वायते हालिकः ।। ८ ।।'</l></lg>
<p>अत्र हीनपात्रहालिकस्वरूपोक्तिरीयं नीचाश्रया जातिः ।।</p>
<p><q>भद्रं त इति</q> । करुणाकार्पण्यव्यञ्जकविशेषशालिनी । गर्वायते अगर्ववानेव
गर्ववान्भवति । भृशादौ लक्षत्वादेर्मत्वर्थलक्षणत्वात् ।।</p>
<p>अथ हेतवः । तेषु देशो यथा---</p>
<lg><l>'इमास्ता विन्ध्याद्रेः शुकहरितवंशीवनघना
भुवः क्रीडालोलद्विरदरदनारुग्णरवः ।</l>
<l>लताकुञ्जे यासामुपनादि रतक्लान्तशबरी-
कपोलस्वेदाम्भः परिचयनुदो वान्ति मरुतः ।। ९ ।।'</l></lg>
<p>अत्र विन्ध्याद्रेरीदृशेषु प्रदेशेष्वित्थंभूता वायवो वान्तीति हेतुत्वे-
नोक्तत्वाद्देशस्य देशहेतुर्जातिरियम् ।।</p>
<p><q>इमास्ता इति</q> । देशविशेषमुद्दिश्‍य मरुतां विधानमुद्देश्‍यस्य च विधौ हेतुभावः ।
वंशीवनानां दुष्प्रवेशतया मरुतां मन्दीभावो द्विरदैस्तरुभङ‍गादवकाशलाभे प्रगल्भ-
त्वमतः क्लमस्वेदापनयनसामर्थ्यमेतत्सर्वमाह---<b>अत्र विन्ध्याद्रेरिति</b> ।।</p>
<p>कालहेतुर्यथा---</p>
<lg><l>'कम्पन्ते कपयो भृशं जलकृशं गोजाविकं ग्लायति
श्वा चुल्लीकुहरोदरं क्षणमपि क्षिप्तोऽपि नैवोज्झति ।</l>
