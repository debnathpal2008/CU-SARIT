<pb n="525"/>
<p>तेषु क्रियावाचिना आदिदीपकं यथा---</p>
<lg><l>'चरन्ति चतुरम्भोधिवेलोद्यानेषु दन्तिनः ।</l>
<l>चक्रवालाद्रिकुञ्जेषु कुन्दभासो गुणाश्च ते ।। १९५ ।।'</l></lg>
<p>अत्र 'चरन्ति' इति क्रियया द्वयोरपि वाक्ययोरादिपस्थयैवोप-
कारः क्रियत इत्यादिदीपकमिदं क्रियाविषयमुच्यते । एवं मध्यान्त-
योरपि द्रष्टव्यम् ।।</p>
<comm><p><q>चरन्तीत्यादि</q> । तव दन्तिनो हस्तिनश्चतुःसमुद्रकूलवनेषु चरन्ति । कुन्दपु-
ष्पदीप्तयो निर्मलास्तव गुणाश्च चक्रवालस्य लोकालोकस्याद्रेः कुञ्जेषु चरन्ति गच्छ-
न्ति । अत्र क्रियावाचिना चरन्तीति पदेनादिस्थेन वाक्यद्वयं दीपितम् । मध्यास्थि-
तेन वा क्रियापदेन यत्र वाक्यदीपनं तदपि मध्यदीपकमन्तदीपकं चेति मन्तव्यमि-
त्याह---<b>एवमिति</b> ।।</p></comm>
<p>जातिवाचिना आदिदीपकं यथा---</p>
<lg><l>'पवनो दक्षिणः पर्णं जीर्णं हरति वीरुधाम् ।</l>
<l>स एव च नताङ‍गीनां मानभङ‍गाय कल्पते ।। १९६ ।।'</l></lg>
<p>अत्र 'पवनः' इत्यादिपादे जातिपदं तेनादिदीपकमिदं जातिविषय-
मुच्यते । एवं मध्यान्तयोरपि द्रष्टव्यम् ।।</p>
<comm><p><q>पवन इत्यादि</q> । दक्षिणः पवनो मलयानिलो वीरुधां लतानां जीर्णं पक्वं पर्णं
पत्रं हरति । स एव पवनो नागरीणां मानभङ‍गाय कल्पते शक्तो भवति । अत्र
पवनपदस्य सामान्यत एवोभयत्रान्वयाज्जातिवाचकत्वमादिस्थत्वं च । एवं चेत्ययं
समुदायोऽत्यन्तमभेदमाह । मध्यान्तस्थयोरपि जातिवाचिनोर्दीपकं तत्तन्नाम्ना
ज्ञेयमित्याह---<b>एवमिति</b> ।।</p></comm>
<p>गुणवाचिना आदिदीपकं यथा---</p>
<lg><l>'श्‍यामलाः प्रावृषेण्याभिर्दिशो जीमूतपङ्किभिः ।</l>
<l>भुवश्च सुकुमाराभिर्नवशाद्वलराजिभिः ।। १९७ ।।'</l></lg>
<p>अत्र 'श्यामलाः' इत्यादिपादे गुणपदं तेनादिदीपकमिदं गुणविष-
यमुच्यते । एवं मध्यान्तयोरपि द्रष्टव्यम् ।।</p>
