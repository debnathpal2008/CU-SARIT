<pb n="138"/>
<p><q>स संकोच इति</q> । यदि चन्द्रादिभ्यः कुमुदसंकोचादयो भवेयुस्तदा भवद्ग‍ु-
णेभ्यः खलानामुद्वेग उपमीयेत न तु तथा संभवति तेनायमलौकिकत्वादाश्चर्यमर्प-
यतीति वाक्यार्थपरिपोषात्तथोपन्यासो गुण एवेति ।।</p>
<p>औचित्यविरुद्धस्य यथा---</p>
<lg><l>'तेनाथ नाथ दुरुदाहरणातपेन
सौम्यापि नाम परुषत्वमभिप्रपन्ना ।</l>
<l>जज्वाल तीक्ष्णविशदाः सहसोद्गिरन्ती
वागर्चिषस्तपनकान्तशिलेव सीता ।। २०० ।।'</l></lg>
<p>अत्र स्त्रीत्वादौचित्यविरोधेऽपि तत्समयोचितत्वाद्ग‍ुणत्वम् ।।</p>
<p>वचनविरुद्धस्य यथा---</p>
<lg><l>'परदाराभिलाषो मे कथमार्यस्य युज्यते ।</l>
<l>पिबामि तरलं तस्याः कदा नु रदनच्छदम् ।। २०१ ।।'</l></lg>
<p>अत्र वचनविरोधेऽपि वक्तुस्तथाविधावस्थत्वाद्ग‍ुणत्वम् ।।</p>
<p><q>वचनविरुद्धस्येति</q> । अष्टमी कामावस्थां ।।</p>
<p>धर्मविरोधस्य यथा---</p>
<lg><l>'पञ्चानां पाण्डुपुत्राणां पत्नी पाञ्चालकन्यका ।</l>
<l>सतीनामग्रणीस्त्वासीद्दैवो हि विधिरीदृशः ।। २०२ ।।'</l></lg>
<p>अत्र धर्मविरोधेऽपि दैवो विधिरित्यनेनाभिहितत्वाददोषः ।।</p>
<p><q>धर्मविरोधस्येति</q> । दैवो हीति । सिद्धादेशाच्च सतीत्वं पाञ्चालकन्यकायाः ।
तिरस्कृतमित्यत एव वा पञ्चधा विवक्षित इत्यागमः ।।</p>
<p>अर्थशास्त्रविरुद्धस्य यथा---</p>
<lg><l>'नीतिरापदि यद्गम्यः परस्तन्मानिनो ह्रिये ।</l>
<l>विधुर्विधुंतुदस्येव पूर्णस्तस्योत्सवाय सः ।। २०३ ।।'</l></lg>
<!-- NOTES pg=138!-->
१. प्रक्षिप्तोऽयं पाठः.
