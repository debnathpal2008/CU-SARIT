<pb n="171"/>
<p>अत्र प्राप्तौ निवारणं निषेधः ।।</p>
<p><q>प्राप्तौ निवारणमिति</q> । रोषेण प्रसजत्प्रतीपाचरणान्निवार्यते ।।</p>
<p>अधिकारोक्तिर्यथा---</p>
<lg><l>'भूयिष्ठं भव दक्षिणा परिजने भोगेष्वनुत्सेकिनी</l>
<l>यान्त्येवं गृहिणीपदं युवतयो वामाः कुलस्याधयः ।। ४९ ।।'</l></lg>
<p>अत्र विधिनिषेधज्ञानाद्विधिनिषेधयोग्यताधिकारः ।।</p>
<p><q>विधिनिषेधज्ञानादिति</q> । विहितनिषिद्धक्रियाज्ञानेन तत्फलसंबन्धयोग्यत्व-
मधिकारः । शुश्रूषस्वेति, भूयिष्ठं भव दक्षिणेति द्वे विहिते । मा स्म प्रतीपं गम इति,
भोगेष्वनुत्सेकिनीति द्वे निषिद्धे । विधिनिषेधयोग्यता विधिनिषेधफलसंबन्धयोग्य-
त्वम् । गृहिणीपदप्राप्तिर्विहितक्रियाफलम् । कुलाधीभवनं तु निषिद्धक्रियाफलमिति ।।</p>
<p>विकल्पोक्तिर्यथा---</p>
<lg><l>'एको नेता क्षत्रियो वा द्विजो वा एका विद्याध्यात्मिकी वा त्रयी वा ।</l>
<l>एका भार्या वंशजा वा प्रिया वा एकं मित्रं भूपतिर्वा यतिर्वा ।। ५० ।।'</l></lg>
<p>सोऽयं जातिक्रियागुणद्रव्यावलम्बी चतुर्विधो विकल्पः ।।</p>
<p><q>सोऽयमिति</q> । जात्यादय एव पदार्थास्ते च विकल्पन्ते । कुतो जात्यादिना
तव्द्यवस्था । वाशब्दः पाक्षिकभावमाहेति भावाभावसंकरः ।।</p>
<p>नियमोक्तिर्यथा---</p>
<lg><l>'विवादोऽपार्थ एवायं पार्थ एव धनुर्धरः ।</l>
<l>यो न केवलमात्मीयैः परैरप्यभिनन्द्यते ।। ५१ ।।'</l></lg>
<p>सोऽयमयोगान्ययोगात्यन्तायोगव्यवच्छेदलक्षणस्त्रिप्रकारो नियमः ।।</p>
<p><q>अपार्थ एवेति</q> । विशेषणसंगत एवकारः केवलविशेषणयोगस्यासंभवे व्युत्प-
त्तिवशेन तदभावं व्यवच्छिन्दन्योगव्यावृत्ताववतिष्ठते । पार्थ एवेति विशेष्यसंगत
एवशब्दस्तदन्यस्य धनुर्धरतारूपं विशेषणं व्यावर्तयन्नन्ययोगव्यवच्छेदद्योतको
भवति । केवलमिति अभिनन्दनस्य नायोगं नवान्ययोगं व्यवच्छिनत्ति, किं तु
तत्संबन्धं बोधयन्नात्यन्तिकमयोगमत्यन्तायोगव्यवच्छेदोऽभिधीयते ।।</p>
