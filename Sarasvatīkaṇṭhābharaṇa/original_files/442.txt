<pb n="442"/>
<p>प्रपञ्चोक्तिच्छायया विधावृज्वी यथा---</p>
<lg><l>'तरङ‍गय दृशोऽङ‍गने पततु चित्रमिन्दीवरं
स्फुटीकुरु रदच्छदं व्रजतु विद्रुमः श्वेतताम् ।</l>
<l>क्षणं वपुरपावृणु स्पृशतु काञ्चनं कालिका-
मुदञ्चय मुखं मनाग्भवतु च द्विचन्द्रं नभः ।। ६९ ।।'</l></lg>
<p>अत्र प्रथमचतुर्थपादयोरुपमानोपमेयसाम्यं वैकृतम्, द्वितीयतृतीय-
पादयोरुपमानापकर्षः प्रकृत इति । सेयं प्रपञ्चोक्तिच्छायया विधावृज्वी
नाम प्रतिवस्तूक्तिः साम्यभेदः ।।</p>
<comm><p><q>तरङ‍गयेत्यादि</q> । हे अङ‍गने रूपवति, दृशो नेत्राणि तरङ‍गय चञ्चलानि कुरु ।
ततो नीलमिन्दीवरं पद्मं पततु भङ‍गवद्भवतु । रदच्छदं दशनाच्छादकमधरं स्फुटी-
कुरु व्यक्तीकुरु । ततो विद्रुमः प्रवालवृक्षः श्वेततां व्रजतु यातु । क्षणं मुहूर्तमात्रं
वपुः शरीरमपावृणु निरावरण कुरु । ततः काञ्चनं कनकं (कर्तृ) कालिकां श्यामिकां
स्पृशतु । मनाक् अल्पं यथा स्यादेवं मुखमुदञ्चयोत्तोलय च । ततो नभ आकाशं
द्विचन्द्रं चन्द्रद्वयान्वितं भवतु । तरङ‍गयेति तरङ‍गशब्दात् 'तत्करोति-' इति णिचि
लोटि रूपम् । 'ओष्ठाधरौ तु रदनच्छदौ' इत्यमरः । 'विद्रुमो ना प्रवालेऽपि' इति
मेदिनीकारः । 'कालिका श्यामिका चण्ड्याः' (?) इति शाश्वतः । द्वौ चन्द्रौ यत्र
तद्विचन्द्रम् । अत्र विकृततया प्रकृततया च प्रपञ्चोक्तिच्छाया वैकृतमसाहजिकम् ।
प्रकृतः सहजः । विधिता तु व्यक्तैव ।।</p></comm>
<p>सैव विधौ वक्रा यथा---</p>
<lg><l>'एक्कोण्णमिअभुअभङ‍गे विमलकवोले
वअणम्मि तुइ मिअच्छि तिरिञ्छणअणे ।</l>
<l>एहु ससिबिम्बउ कलङ‍गगारउ पण्डरउ खित्तउ
उप्परेण भमाइअ णिमञ्छणखप्परउ ।। ७० ।।'</l></lg>
<lg><l>[एकोन्नामितभ्रूभङ‍गे विमलकपोले
वदने तवः मृगाक्षि तिर्यङ्नयने ।</l>
<l>एतच्छशिबिम्बं कलङ‍कागारं पाण्डरमुत्क्षिप्त-
मुपरि भ्रामयित्वा निर्मञ्छनकर्परम् ।।]</l></lg>
