<pb n="370"/>
<p>तेषु निर्णयान्तस्तत्त्वानुपाती यथा---</p>
<lg><l>'मैनाकः किमयं रुणद्धि गगने मन्मार्गमव्याहतं
शक्तिस्तस्य कुतः स वज्रपतनाद्भीतो महेन्द्रादपि ।</l>
<l>तार्क्ष्यः सोऽपि समं निजेन विभुना जानाति मां रावणं
आ ज्ञातं स जटायुरेष जरसा क्लिष्टो वधं वाञ्छति ।। १२० ।।'</l></lg>
<p>अत्र निरूपितलक्षणे वितर्के जटायुरेष इति तत्त्वानुपाती निर्ण-
यान्तो वितर्कः ।।</p>
<p><q>मैनाकः किमयमिति</q> । किमयमिति काक्वा पूर्वं दोलायमानचित्तस्य नियत-
कोटिस्पर्शी ज्ञानविशेष उपनीयते स एव तर्कः । एवमन्यत्रापि ।।</p>
<p>स एवातत्त्वानुपाती यथा---</p>
<lg><l>'अस्याः सर्गविधौ प्रजापतिरभूच्चन्द्रो नु कान्तिप्रदः
शृङ‍गारैकरसः स्वयं नु मदनो मासो नु पुष्पाकरः ।</l>
<l>वेदाभ्यासजडः कथं नु विषयव्यावृत्तकौतूहलो
निर्मातुं प्रभवेन्मनोहरमिदं रूपं पुराणो मुनिः ।। १२१ ।।'</l></lg>
<p>अत्र किमिदं रूपं निर्मातुं यथोक्तः पुराणो मुनिः प्रभवेत्, अत-
श्चन्द्रादिष्वन्यतमेन प्रजापतिना भवितव्यमित्यतत्त्वानुपातित्वादतत्त्वानु-
पात्ययं निर्णयान्तो वितर्कः ।।</p>
<p>स एवोभयात्मको यथा---</p>
<lg><l>'चित्ते निवेश्य परिकल्पितसत्त्वयोगा-
न्रूपोच्चयेन रचिता मनसा कृता नु ।</l>
<l>स्त्रीरत्नसृष्टिरपरा प्रतिभाति सा मे
धातुर्विभुत्वमनुचिन्त्य वपुश्च तस्याः ।। १२२ ।।'</l></lg>
<p>सोऽयं तत्त्वानुपातित्वादतत्त्वानुपातित्वाच्चोभयात्मा निर्णयान्तो
वितर्कः ।।</p>
