<pb n="418"/>
<l>दाता सप्तसमुद्रसीमरशनादामाङ्कितायाः क्षितेः
सर्वाकारमहो स्वयंवरसुहृत्को वा न कर्णो मम ।। ३१ ।।'</l></lg>
<p>अत्र स्वाम्यादीनां मालोपमादिक्रमेण निरूपितत्वान्मालारूपकं नाम
विकृतरूपकेषु शब्दभूयिष्ठरूपकभेदः ।।</p>
<comm><p><q>स्वामीत्यादि</q> । को वा न, अपि तु सर्व एव । तदेवाह---दुर्नयस्य वारणे
निवारणे व्यतिकर आसङ‍गस्तत्र स्वामी प्रभुः । दुर्नयनिवारक इत्यर्थः । शौर्यस्यो-
पदेशे गुरुरुपदेष्टा । विस्रम्भे हृदयं विश्वासपात्रम् । नियोग आज्ञा तत्काले दासः ।
भये आश्रयश्च । सप्तसमुद्रसीमान एव रशनादाम तच्चिह्निताया भूमेर्दाता । अहो
आश्चर्यं सर्वाकारं यथा स्यादेवं स्वयंवरसुहृत् सहजमित्रं च, निरुपधित्वं स्वयंवर-
शब्दार्थः । हृदयमित्यजहल्लिङ‍गतयान्वयः । 'आज्ञा नियोग आदेशः' इत्यमरः ।
इह विस्तरेण रूपितत्वान्मालारूपकम् ।।</p></comm>
<p>रूपकरूपकं यथा---</p>
<lg><l>'मुखपङ‍कजरङ‍गेऽस्मिन्भ्रूलता नर्तकी तव ।</l>
<l>लीलानाट्यामृतं दृष्टौ सखि यूनां निषिञ्चति ।। ३२ ।।'</l></lg>
<p>अत्र मुखमेव पङ‍कजं तदेव रङ‍गः, भ्रूरेव लता सैव नर्तकी, लीलैव
नाट्यं तदेवामृतमिति रूपितानामपि रूपणेन समासेन रूपकरूपकं
नामायं विकृतरूपकेषु शब्दभूयिष्ठरूपकभेदः । तदेतच्चतुष्टयमपि पर-
म्परादिभिर्विकृतसमासादिशब्दैर्निबद्धमिति विकृतमुच्यते ।।</p>
<comm><p><q>मुखेत्यादि</q> । हे सखि, तव भ्रूलतास्मिन्मुखपद्मरङ्गे नर्तकी यूनां दृष्टौ नेत्रे
लीलानाट्यामृतं निषिञ्चति । लीलाविलास एव नाट्यं नृत्यं तदेवामृतम् । इह मुखं
पङ‍कजेन रूपयित्वा रङ‍गत्वेन रूपितम्, एवं भ्रुवौ लतात्वेन रूपयित्वा नर्तकीत्वेन
रूपिते । लीलैव नाट्यं तदेवामृतमिति रूपितरूपणाद्रूपकरूपकम् ।।</p></comm>
<p>अर्थभूयिष्ठरूपकेऽङ्गिप्रधानं विभजते---</p>
<b><lg><l>समस्तं चासमस्तं च युक्तं चायुक्तमेव च ।</l>
<l>चतुर्धाङ्गि प्रधानं स्यादर्थभूयिष्ठरूपकम् ।। २९ ।।</l></lg></b>
