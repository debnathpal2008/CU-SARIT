<pb n="010"/>
<b><lg><l>दूरे यस्यार्थसंवित्तिः क्लिष्टं नेष्टं हि तत्सताम् ।</l></lg></b>
<p>यथा---</p>
<lg><l>'विजितात्मभवद्वेषिगुरुपादहतो जनः ।</l>
<l>हिमापहामित्रधरैर्व्याप्तं व्योमाभिनन्दति ।। ९ ।।'</l></lg>
<p>अत्र विना गरुत्मता जित इन्द्रस्तस्यात्मभवोऽर्जुनस्तस्य द्वेषी कर्ण-
स्तस्य गुरुः सूर्यस्तत्पादैरभिहतो लोक आकाशमभिनन्दति । कीदृ-
शम् । हिमापहो वह्निस्तस्यामित्रो जलं तद्धारयन्ति ये मेघास्तैर्व्याप्त-
मिति व्यवहितार्थप्रत्ययं क्लिष्टमेतत् ।।</p>
<p><q>दूर इति ।</q> दूरं चिरं विलम्ब इत्यनर्थान्तरम् । क्लेशो द्विविधः---पदविषयः,
वाक्यविषयश्च । आद्यः सामान्यशब्दस्य प्रकरणादिकमनपेक्ष्य क्वचिदभिप्रेतविषये
प्रयोगः । तथा सति वाचकतायामपि झटिति प्रतिपत्तिर्न भवति । किं तु परस्परा-
न्वयपर्यांलोचनया चिरेणेति विरसत्वम् । यदाह---'नेष्टं हि तत्प्रसितानाम्' इति,
अयमेवार्थो व्यवधानपदेन वामनादिभिरुक्तः । द्वितीयस्तु व्याकीर्णादिपदेनान्यथा
वक्ष्यते---विजितेति । विशब्देन पक्षिसामान्यवचनेन तद्विशेषो गरुडात्मा विव-
क्षितः । तज्जितोऽपि विशेष एव । एवमन्यत्रापि । न चात्रापि किंचिज्झटिति प्रती-
त्यनुगुणं नियमकारणमस्तीति युक्तमेव व्यवधानम् । हिमापहो वह्निरिति हन्तेर्डप्रत्यये
रूपम् । तथा च चन्द्रगोमी डप्रकरणे 'हन्तेर्डः' इत्येव सूत्रितवान् । हिमापहो
वहिरिति क्विपि व्यभिचारं दृष्ट्वा 'ब्रह्मभ्रूण-' इत्यादि सूत्रितं चन्द्रगोमिना ।।</p>
<b><lg><l>गूढार्थमप्रसिद्धार्थं प्रयोगं ब्रुवते बुधाः ।। ११ ।।</l></lg></b>
<p>यथा---</p>
<lg><l>'सहस्रगोरिवानीकं भवतो दुःसहं परैः ।</l>
<l>हरेरिव तवाभान्ति नान्यतेजांसि तेजसि ।। १० ।।'</l></lg>
<p>सहस्रगुशब्देन सहस्राक्ष उक्तः । न च गोशब्दस्याक्ष्णि भूयसी
प्रसिद्धिः । हरिशब्देन च सहस्त्रांशुः सोऽपि न तेन नाम्ना बहुभिरु-
च्यत इति गूढत्वम् ।।</p>
