<pb n="053"/>
<p>यथा---</p>
<lg><l>'यच्चन्द्रकोटिकरकोरकभारभाजि
बभ्राम बभ्रुणि जटापटले हरस्य ।</l>
<l>तद्वः पुनातु हिमशैलशिलानिकुञ्ज-
झाङ‍कारडम्बरविरावि सुरापगाम्भः ।। ७७ ।।'</l></lg>
<p>अत्रोपक्रमादासमाप्ति स्फुटबन्धस्य निर्वाहात्समत्वम् ।।</p>
<p><q>यदिति</q> । प्रतीत्यन्तेन मार्गो व्याख्यातः । अवैषम्येण भणनमित्यनेन वाग्भेदः
स्वरेषु ह्रस्वान्त्याः, व्यञ्जनेषु वर्गान्त्या दन्त्याश्च मृदवः कोमला वर्णाः । दीर्घाः
स्वराः व्यञ्जनेषु णकारवर्जटवर्गरेफशषहा अदन्त्यसंयोगाश्च प्रस्फुटाः । शेषाणि
व्यञ्जनानि दन्त्यसंयोगाश्चोन्मिश्रमध्यमा वर्णास्तेषामन्यतमैर्वर्णैर्यो बन्धनविधिस्तं
प्रति यदवैषम्येण उपक्रमनिर्वाहादिना करणेन भणनमुक्तिः सा समता । न चेयं
दोषाभावमात्रमेकजातीयवर्णपरिचयप्रबन्धप्रवेशनिर्वाहाणां सिद्धिः शक्तिव्युत्पत्तिरू-
पतया प्रधानोत्कर्षपर्यवसानात् । न च दोषाभावस्यैवंरूपता केनचित्प्रतिषिद्धा । अत
एव श्लेषप्रसादयोरपि गुणभावः सिद्धः । ननु 'रक्ताशोककृशोदरी क्व नु गता
त्यक्त्वानुरक्तं जनं नो दृष्टेति मुधैव चालयसि किं वाताभिभूतं शिरः । उत्कण्ठा-
घटमानषट्पदघटासंघट्टदष्टच्छदस्तत्पादाहतिमन्तरेण भवतः पुष्पोद्गभोऽयं कुतः ।।'
इत्यत्र वैषम्यं दोष एव स्यात् । न ह्यत्र मुक्तस्थाने स्फुटता । तस्माद्यत्किंचिदेतत् ।
तदेवं निर्वाह्यत्रैविध्यात्समता त्रिरूपा भवति ग्राम्या परुषा उपनागरिका च ।
तत्रोन्मिश्रप्रायसंदर्भनिर्वाहे ग्राम्या । यथा---'पुरः पाण्डुच्छायं तदनु कपिलिम्ना
कृतपदं ततः पाकोद्रेकादरुणगुणसंवर्धितवपुः । शनैः कोशारम्भे स्थपुटनिज-
विष्कम्भविषमे वने पीतामोदं वदरमरसत्वं कलयति ।।' परुषा यथा---यच्चन्द्रेति ।
बालेन्दुमयूखमुकुलजालनिचुलितासु परमेश्वरजटावल्लरीपु भ्रमणाध्यासादिवाद्यापि
हिमाद्रिकुञ्जेषु झाङ‍कारिगङ‍गाम्भ इति प्रतीयमानोत्प्रेक्षा । उपनागरिका यथा---'वसने
परिधूसरे वसाना नियमक्षाममुखी धृतैकवेणिः । अतिनिष्करुणस्य शुद्धशीला मम
दीर्घां विरहव्यथां व्यनक्ति ।।' अत्रास्मत्सहाध्यायिनः पूर्वार्धमेवोपनागरिकोदाहरणं
मन्यन्ते । उत्तरार्धे हि विष्केत्यादिवर्णनिवेशनादुन्मिश्रत्वमेव । इयमपरोन्मिश्रा
संदर्भजातिर्यत्कोमलकठोरवर्णतुल्यतया निर्वहणमिति ।।</p>
<b><lg><l>या पृथक्पदता वाक्ये तन्माधुर्यमिति स्मृतम् ।</l></lg></b>
