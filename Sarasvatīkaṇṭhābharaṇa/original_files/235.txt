<pb n="235"/>
<p>अत्र दन्त्यतालव्यानामैक्येन तुल्यश्रुतिनेत्युपनागरोऽयं श्रुत्यनुप्रासः ।
सर्वेऽपि चानुप्रासाः प्रायेण विसदृशवर्णान्तरिता एव स्वदन्ते इत्यौष्ठ्य-
कण्ठ्यादीनामिहानुप्रवेशो भवति ।।</p>
<p>विद्यास्यन्दः सारस्वतप्रवाहः सैव वाग्देवता शब्दब्रह्मरूपा तच्चिन्तया पर-
ब्रह्माधिगमनिःश्रेणीभूतया शोकस्य इष्टहानिजखेदस्य विच्छेदः । अत्र स्यन्दः
प्रसन्न इति दन्त्यौ सकारौ, ब्रह्माणश्चेतयन्तो विशोका इत्यादेशानादेशौ शकारौ
तालव्यौ, पुनरन्ते सा सूनृतामीति त्रयो दन्त्याः, सर्वेषां संभूय पाठे तुल्यश्रुतितैव
प्रतिभासत इति । ननु सजातीयानां निरन्तरमावापे कर्तव्ये किमिति विजाती-
यव्यवहितैरावृत्तिरुदाह्रियत इत्यत आह---<b>सर्वेऽपीति</b> ।।</p>
<b><lg><l>यथा ज्योत्स्ना चन्द्रमसं यथा लावण्यमङ‍गनाम् ।</l>
<l>अनुप्रासस्तथा काव्यमलंकर्तुमयं क्षमः ।। ७६ ।।</l></lg></b>
<p>श्लेषनिर्वाहकतया श्रुत्यनुप्रासोऽलंकार इत्युक्तम्, तच्च संदर्भव्यापकतयैव
निर्वहतीत्याह---<b>यथेति</b> । ज्योत्स्नालावण्ययोः सर्वाङ‍गीणा श्लेषसुभगयोरेवालं-
कारताप्रसिद्धिः ।।</p>
<b><lg><l>अनुप्रासः कविगिरां पदवर्णमयोऽपि यः ।</l>
<l>सोऽप्यनेन स्तबकितः श्रियं कामपि पुष्यति ।। ७७ ।।</l></lg></b>
<p>नन्वेवमनुप्रासान्तरविषयेऽपि श्रुत्यनुप्रासः प्रसक्तस्तत्र च किमनेन करिष्यत
इत्यत आह---<b>अनुप्रासः कविगिरामिति</b> । उक्तं हि---'न घटनामन्तरेण
काव्यभावः । न च काव्यमपहाय वर्णानुप्रासादीनामात्मलाभः' इति ।।</p>
<b><lg><l>मुहुरावर्त्यमानेषु यः स्ववर्ग्येषु वर्तते ।</l>
<l>काव्यव्यापी स संदर्भो वृत्तिरित्यभिधीयते ।। ७८ ।।</l></lg></b>
<p><q>स्ववर्ग्येष्विति</q> । स्वशब्द आत्मीयवचनः । स्ववर्गे भवाः स्ववर्ग्याः कच
टतपान्तःस्थोष्मोपलक्षिताः सप्तवर्गाः । स्ववर्ग्येषु वर्तत इत्यर्थकथनम् । माणि-
क्यस्तबकितहारलतावदन्योन्यालम्बनेन परभागलाभ इत्यभिप्रायतया च काव्य-
व्यापकेनैव संदर्भेण निरूप्यमाणा वर्ग्या वृत्तिर्वृत्त्यनुप्रास इति पर्यवसितोऽर्थः ।।</p>
<b><lg><l>कार्णाटी कौन्तली कौङ‍की कौङ‍कणी बाणवासिका ।</l>
<l>द्राविडी माथुरी मात्सी मागधी ताम्रलिप्तिका ।। ७९ ।।</l></lg></b>
