<pb n="162"/>
<p><q>उत्तिष्ठन्त्या इति</q> । सर्वाङ‍गीणाश्लेषसमुत्सुके प्रियतमे बहिर्व्यावर्तनमन्तर-
नुवर्तनं च मुग्धाङ‍गनाजातिरिति न्यायेन नीवीबन्धकेशपाशसंयमार्थिन्या निर्भ-
रकेलिखेदेन भुजलतालसं लसत्येव न तु व्यापारयितुमपि शक्येति तत्कालिकोऽति-
पोषः । अत्र मसृणेऽपि रसे वृत्त्यौचित्येन संदर्भस्य प्रौढिरुचितैव । दीर्घसमासो
हि श्रृङ‍गारादौ निषिद्धो न तु प्रौढिः । रेफहकारादिवर्णनिवेशात्तु कोमलता संद-
र्भस्येति । एवमुत्तरोदाहरणेष्वपि विशेषः स्वयमूहनीय इति ।।</p>
<p>सात्त्वती यथा---</p>
<lg><l>'वन्द्यौ द्वावपि तावनार्यचरितप्राप्तप्रतापोदयौ
भीमो भीमपराक्रमः स च मुनिर्भास्वत्कुण्ठारायुधः ।</l>
<l>एकेनामृतवद्विदार्य करजैः पीतान्यसृञ्जि द्विषा-
मन्येनापि हताहितास्रसरसि स्नातं क्रुधः शान्तये ।। ३४ ।।'</l></lg>
<p>सेयं प्रौढार्था नातिप्रौढसंदर्भा सात्त्वती नाम वृत्तिः ।।</p>
<p>मध्यमकैशिकी यथा---</p>
<lg><l>'किं द्वारि दैवहतके स१हकारकेण
संवर्धितेन विषपादप एष पापः ।</l>
<l>अस्मिन्मनागपि विकासविकारभाजि
भीमा भवन्ति मदनज्वरसंनिपाताः ।। ३५ ।।'</l></lg>
<p>सेयं सुकुमारेऽर्थे प्रौढसंदर्भा मध्यमकैशिकी नाम वृत्तिः ।।</p>
<p>मध्यमारभटी यथा---</p>
<lg><l>'त्वं नागराज बहुमस्य नितम्बभागं
भोगेन गाढमुपवेष्टय मन्दराद्रेः ।</l>
<l>सोढाऽविषह्यवृषवाहनयोगलीला-
पर्यङ‍कबन्धनविधेस्तव कोऽतिभारः ।। ३६ ।।'</l></lg>
<p>सेयं प्रौढेऽर्थे सुकुमारसंदर्भा मध्यमारभटी नाम वृत्तिः ।।</p>
<!-- NOTES pg=162!-->
१. 'आम्रश्चूतो रसालोऽसौ सहकारोऽतिसौरभः' इत्यमरः.
