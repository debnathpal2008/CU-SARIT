<pb n="155"/>
<p>पद्यादौ मिश्रे द्रुतविलम्बिता यथा---</p>
<lg><l>'असौ विद्याधारः शिशुरपि विनिर्गत्य भवना-
दिहायातः संप्रत्यविकलशरच्चन्द्रमधुरः ।</l>
<l>यदालोकस्थाने भवति पुरमुन्मादतरलैः
कटाक्षैर्नारीणां कुवलयितवातायनमिव ।। २४ ।।'</l></lg>
<p>अत्र बालसुहृदा मकरन्देन सह विद्यामान्वीक्षिकीमधीते स एष
माधवो नाम इति ।।</p>
<p><q>असाविति</q> । दूतीकल्पे कयाचित्प्रच्छन्नप्रार्थनीयया 'आसंभोगमुन्नयेत्'
इत्याम्नातम् । तदिहोत्प्रेक्षामनोहरग्राम्यमालोकनमुक्तम् । तेनैकस्मिन्वर्णनीय-
वस्तुनि वृत्तप्रपञ्चेनोक्ते प्रकृतसंगतिमात्रं गद्येन कृतवतीति युक्तेयमानुपूर्वी वाक्यै-
कवाक्यता चेति ।।</p>
<b><lg><l>वैदर्भादिकृतः पन्थाः काव्ये मार्ग इति स्मृतः ।</l>
<l>रीङ्गताविति धातोः सा व्युत्पत्त्या रीतिरुच्यते ।। २७ ।।</l></lg></b>
<p><q>वैदर्भादीति</q> । गुणवत्पदरचना रीतिः । गुणाः श्र्लेषादयः काव्याव्यभिचारिणो
नव । तेषामन्योन्यमीलनक्षमतया पानकरस इव, गुडमरिचादीनां खाडव इव
मधुराम्लादीनां यत्संमूर्च्छनरूपावस्थान्तरगमनं तत्संस्कारादेव हि लोकशास्त्रप-
दरचनातः काव्यरूपा च रचना व्यावर्तते । अत एव मृग्यते कविभिरासंसारमिति
मार्गपदेनोच्यते । वैदर्भादयो विदर्भादिदेशप्रभवास्तैः कृतमुखहेवाकगोचरतया
प्रकटितो न तु तत्तद्देशैः काव्यस्य किंचिदुपक्रियते ।। <b>पन्था इति</b> । प्रतिष्ठन्ते
हि महाकविपदवीलाभार्थिन इति । ईदृशमेव रीतिलक्षणमानन्दवर्धनादीनामपि मतम् ।
एतदुपलक्षणतया सूत्रं व्याख्यातम् । कथं पुनरुक्तमुपमादे रीतिपदं प्रवृत्तमित्यत
आह---<b>रीङ् गताविति</b> । रियन्ते परम्परया गच्छन्त्यनयेति करणसाधनोऽयं
रीतिशब्दो मार्गपर्याय इत्यर्थः ।।</p>
<p>एवं सिद्धे सामान्यलक्षणे विभागमाह---</p>
<b><lg><l>वैदर्भी साथ पाञ्चाली गौडीयावन्तिका तथा ।</l>
<l>लाटीया मागधी चेति षोढा रीतिर्निगद्यते ।। २८ ।।</l></lg></b>
