<pb n="452"/>
<comm><p><q>उर इत्यादि</q> । 'उरःप्रेरितवृतिकारवेल्लीफलान्युच्चिनोषि दयितवत्सले । कण्ट-
कविलिखितपीनोन्नतस्तनि ताम्य इदानीम् ।।' इह हे दयितवत्सले प्रियप्रेमवति
कण्टकलिखितपीनोन्नतस्तनि, इदानीं ताम्योद्विग्ना भव । किं कृत्वा । उरसा वक्षसा
प्रेरिता या वृतिर्वेष्टनं तत्र कारवेल्लीफलानि उच्चिनोषि त्रोटयसि । कारवेल्ली करवेल्ली ।
अत्र पूर्वार्धे कारणकथनात्पूर्वता । उक्तयोरनौपम्यं व्यक्तमेव । ननु नात्र साहजि-
कोऽपह्नवस्तत्कथमपह्नुतिरत आह---<b>अपह्नुत्येति</b> । आरोपेणापह्नवलक्षणयोगाद-
पह्नुतिरित्यर्थः ।।</p></comm>
<p>सैवापूर्वा यथा---</p>
<lg><l>'कस्स व ण होइ रोसो दट्ठूण पिआइ सव्वणं अहरम् ।</l>
<l>सभमरपउमग्धाइणि वा१रिअवामे सहसु एण्हिम् ।। ८५ ।।'</l></lg>
<lg><l>[कस्य वा न भवति रोषो दृष्ट्वा प्रियायाः सव्रणमधरम् ।</l>
<l>सभ्रमरपद्माघ्रायिणि वारितवाम्ये सहस्वेदानीम् ।।]</l></lg>
<p>अत्रापि नास्या उपपतिनाधरो व्रणितः किं तर्हि भ्रमरेणेति प्रतीय-
मानापह्नोतव्यं वस्तु । पूर्वार्धे तु सव्रणमधरमिति कार्यमुपन्यस्य, पश्चि-
मार्धे सभ्रमरकमलाघ्रायिणीति कारणमुपन्यस्तम् । सेयमनौपम्या प्रती-
यमानापह्नोतव्यवस्तुरपूर्वा च यथोक्तलक्षणयोगाज्जायते ।</p>
<comm><p><q>कस्स व इत्यादि</q> । 'कस्य वा न भवति रोषो दृष्ट्वा प्रियायाः सव्रणमधरम् ।
सभ्रमरपद्माघ्रायिणि वारितवाम्ये सहस्वेदानीम् ।।' इह प्रेयाया अधरं सक्षतं
दृष्ट्वा कस्य रोषो न भवति । ततो हेतोर्भ्रमरसहितपद्मस्याघ्राणकारिके, हे वारित-
वाम्ये दाक्षिण्यवति, संप्रति त्वं सहस्व सहिष्णुर्भव । अत्रोत्तरार्धे कारणोपन्यासाद-
पूर्वता । पूर्ववदाशङ्कासमाधाने इत्याह---<b>यथोक्तेति</b> । इत्यपह्नुत्यलंकारनिरूपणम् ।।</p></comm>
<p>समाध्युक्त्यलंकारनिरूपणम् ।।</p>
<p>समाधिलक्षणमाह---</p>
<b><lg><l>समाधिमन्यधर्माणामन्यत्रारोपणं विदुः ।</l>
<l>निरुद्भेदोऽथ सोद्भेदः स द्विधा परिपठ्यते ।। ४४ ।।</l></lg></b>
<!-- NOTES pg=452!-->
१. 'वारिता अधरदर्शनपर्यवसायिसभ्रमर पद्माघ्राणं निधुवनं च मा कृथा इति
निवारितापि वामा निवारिताचरणा प्रतिकूला' इत्युदाहरणचन्द्रिका.
