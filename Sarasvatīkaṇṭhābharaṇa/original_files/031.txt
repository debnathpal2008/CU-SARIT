<pb n="031"/>
<p>यथा---</p>
<lg><l>'अनङ्गकमलंचक्रे मयमाना मरालिका ।</l>
<l>यस्यानत्यर्जुनाब्जन्म सदृक्षाङ्को वलक्षगुः ।। ४४ ।।'</l></lg>
<p>अत्र शब्दानामनतिप्रसिद्धत्वादनतिप्रसन्नत्वमिति सोऽयमर्थप्रधानः
प्रसादविपर्ययो दोषः ।।</p>
<p><q>या तु कान्तीति</q> । 'कान्तिप्रसादार्थव्यक्तीनाम्' इति प्रमादात्पाठः । विवरण-
क्रमानुरोधेन 'प्रसादार्थव्यक्तिकान्तीनाम्' इति पठनीयम् । अप्रसन्नमिति । श्रुत-
मात्रस्यैव यस्यार्थश्चित्ते प्रतिफलति स प्रसन्नः शब्दः । तथा चार्थस्य प्राकट्यं
झटिति प्रतिबन्धयोग्यत्वम् । 'पश्चादिव गतिर्वाचः पुरस्तादिव वस्तुन' इति
सहृदयव्यवहारार्थविषयत्वं प्रसादोऽर्थनिरूपणीय इति भवत्यर्थप्रधानः । न चासौ
पदमात्रमुल्लिखतीति वाक्यांशो भवति । तेन तद्विपर्ययोऽपि वाक्यगामी । 'अर्थस्य
यन्न झटिति प्रतीतिरुपजायते । तत्र तत्र महाराज शब्द एवापराध्यति ।।' इति
वाक्यदोषेषु परिगणनमभ्यच्छतया च शब्दानां प्रतीतिः स्खलन्ती दूषणतामस्य
स्थापयति---अनङ्गकमिति । न विद्यतेऽङ्गं यस्येत्यनङ्गकमाकाशं मयमाना गच्छन्ती ।
अयमयेति दण्डकेषु पठितान्मयधातोः शानच् । मरालिका हंसी । अलंचक्रे
शोभितवती । ननु हंस्यागमनपथालंकरणकालो रात्रिस्तस्यां च तुषारकिरण एव
तदलंकारकारी किमनया वराक्येत्यत आह---यस्येति । यदनत्यर्जुनं न भवति
अब्जन्म तोयभवम् । नीलोत्पलमिति यावत् । तत्सदृशलाञ्छनो वलक्षगुर्वलक्षो
गौः किरणो यस्य शुभ्रांशुश्चन्द्रः । तेनासौ सकलङ्कतया न तथालंकाराय यथे-
यमित्यर्थः । पश्येति वाक्यार्थकर्मकमेके पठन्ति । तन्न युक्तम् । चक्र इति
परोक्षतया स्वरसभङ्गापत्तेः । उक्तयुक्त्‍या वाक्यदोषत्वमाह---अत्र शब्दानामिति ।
न च मयमानादीनां श्लिष्टता । तल्लक्षणाविरहात् । नापि गूढार्थत्वं तत एव ।।</p>
<b><lg><l>वाक्यं भवति नेयार्थमर्थव्यक्तेर्विपर्ययात् ।। ३४ ।।</l></lg></b>
<p>यथा---</p>
<lg><l>'मही महावराहेण लोहितादुद्धृतोदधेः ।</l>
<l>इतीयत्वेव निर्दिष्टे नेया लौहित्यहेतवः ।। ४५ ।।'</l></lg>
<p>तदिदं निगदेनैव व्याख्यातमित्यर्थप्रधानोऽयमर्थव्यक्तिविपर्ययः ।।</p>
