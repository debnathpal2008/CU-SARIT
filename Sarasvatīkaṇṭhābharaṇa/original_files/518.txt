<pb n="518"/>
<p>लक्षणपरिकरो यथा---</p>
<lg><l>'महाप्रथिम्ना जघनस्थलेन सा महेभकुम्भोच्चकुचेन वक्षसा ।</l>
<l>मुखेन दीर्घोज्ज्वललोलचक्षुषा वयस्य कान्ता कथय क्व वर्तते ।। १८४ ।।'</l></lg>
<p>अत्र जघनस्थलादीनि लक्षणानि महाप्रथिम्नेत्यादिभिः परिष्क्रि-
यन्ते; सोऽयं लक्षणपरिकरः ।।</p>
<p>महावाक्यस्थसंबन्धिपदैर्लक्षणादयो यत्र लक्ष्यन्ते स परिकर एवेत्युक्तं विवृ-
णोति---<b>लक्षणेति</b> ।। <b>महेत्यादि</b> । हे वयस्य मित्र, त्वं कथय सा कान्ता क्व
वर्तते । कीदृशी । महान् प्रथिमा स्थूलत्वं यस्य तेन जघनस्थलेन लक्षिता ।
महाकुम्भिकुम्भस्थलादप्युच्चौ कुचौ यत्र तेन हृदयेन लक्षिता । दीर्घे, उज्ज्वले,
निर्मले, लोले चपले चक्षुषी यत्र तेन मुखेन लक्षिता च । इह लक्षकपदानां
संबन्धिभिर्विशेषणैः परिष्कारः ।।</p>
<p>हेतुपरिकरो यथा---</p>
<lg><l>'त्वया जगन्ति पुण्यानि त्वय्य१पुण्या जनोक्तयः ।</l>
<l>नाथवन्तस्त्वया लोकास्त्वमनाथा विपद्य२से ।। १८५ ।।'</l></lg>
<p>अत्र प्रथमतृतीयपादयोः 'त्वया, त्वया' इति हेतू द्वितीयचतुर्थपा-
दाभ्यां परिष्क्रियेते; सोऽयं हेतुपरिकरः ।।</p>
<p>आदिपदग्राह्यं हेत्वादि । तत्र हेतावाह---<b>हेत्विति</b> । <b>त्वयेत्यादि</b> । त्वया
जगन्ति पवित्राणि । त्वयि जनोक्तयोऽपुण्या अकुशलाः । त्वया लोका जना
नाथवन्तः सरक्षकाः । त्वमनाथा अशरणा विपद्यसे विपन्ना भवसि । अत्र हेतुद्वय-
परिष्कारो व्यक्त एव ।।</p>
<p>सहार्थपरिकरो यथा---</p>
<lg><l>'अनेन यूना सह पार्थिवेन रम्भोरु कच्चिन्मनसो रुचिस्ते ।</l>
<l>सिप्रातरङ‍गानिलकम्पितासु विहर्तुमुद्यानपरम्परासु ।। १८६ ।।'</l></lg>
<!-- NOTES pg=518!-->
१. 'त्वया पुण्या' क-घ. २. मुद्रित उत्तररामचरिते 'विपत्स्यसे' इति पाठः.
