<pb n="141"/>
<p>शब्दालंकारसामान्यलक्षणमाह---</p>
<p><b>ये व्युत्पत्त्यादिना शब्दमलंकर्तुमिह क्षमाः ।</b>
<b>शब्दालंकारसंज्ञास्ते ज्ञेया जात्यादयो बुधैः ।। २ ।।</b></p>
<p><q>ये व्युत्पत्तीति</q> । विशिष्टा उत्पत्तिर्व्युत्पत्तिर्लोपागमविकारादिप्रपञ्चः । अत
एव हि संस्कृतादिजातयो व्यवतिष्ठन्ते । आदिग्रहणाद्ग‌ुरुलघुसंनिवेशादयो गत्याद्य-
वच्छेदास्त्रयोविंशतिरुपात्ताः । बाह्यकङ‍कणादिसाम्यादियं संज्ञा प्रवृत्तेत्याह---शब्दा-
लंकारसंज्ञा इति ।।</p>
<p><b>जातिर्गती रीतिवृत्तिच्छायामुद्रोक्तियुक्तयः ।</b>
<b>भणितिर्गुम्फना शय्या पठितिर्यमकानि च ।। ३ ।।</b></p>
<p><b>श्लेषानुप्रासचित्राणि वाकोवाक्यं प्रहेलिका ।</b>
<b>गूढप्रश्नोत्तराध्येयश्रव्यप्रेक्ष्याभिनीतयः ।। ४ ।।</b></p>
<p>ते च प्रति विशेषं वक्ष्यन्ते---</p>
<p><b>चतुर्विंशतिरित्युक्ताः शब्दालंकारजातयः ।</b>
<b>अथासां लक्षणं सम्यक्सोदाहरणमुच्यते ।। ५ ।।</b></p>
<p>शब्दालंकारजातयः शब्दालंकारसामान्यानि ।।</p>
<p>स्वरूपस्थितौ रूपान्तरगवेषणमनुचितम् । अतो जातेः प्राधान्यात्प्रथमं
लक्षणमित्याह---</p>
<p><b>तत्र संस्कृतमित्यादिर्भारती जातिरिष्यते ।</b>
<b>सा त्वौचित्यादिभिर्वाचामलंकाराय जायते ।। ६ ।।</b></p>
<p><q>तत्रेति</q> । संस्कृतमिति भावप्रधानो निर्देशः । भारतीग्रहणं स्पष्टार्थम् । नन्व-
वश्यं शब्देन संस्कृताद्यन्यतमेन भवितव्यम् । तत्कोऽत्र कवेः शक्तिव्युत्पत्त्योरंशो
येनालंकारता स्यादित्यत आह---सेति । औचित्याकृष्ट एवालंकारः । अस्ति च
संस्कृतादेरपि तथाभाव इति भावः ।।</p>
<p>यद्यप्यर्थौचिती पूर्वं दर्शयितुमुचिता तथापि प्राधान्यमावेदयितुं पृथक्तौचितीमाह---</p>
<p><b>संस्कृतेनैव केऽप्याहुः प्राकृतेनैव केचन ।</b>
<b>साधारण्यादिभिः केचित्केचन म्लेच्छभाषया ।। ७ ।।</b></p>
