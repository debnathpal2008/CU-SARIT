<pb n="484"/>
धैर्यादीनां बहूनां वहनक्रियायामेकस्यामेवाविवेकतः कर्मभूतानामावेशे-
नाविविक्तकर्मक्रियासमावेशा नाम ससादृश्या सहोक्तिः ।।</p>
<comm><p><q>धीरं वेत्यादि</q> । "धैर्यमिव जलसमूहं तिमिनिवहमिव सपक्षपर्वतलोकम् ।
नदीस्रोतांसीव तरङ‍गान् रत्नानीव गुरुकगुणशतानि वहन्तम् ।।" इह समुद्रं कीदृशम् ।
धैर्यमिव जलसमूहं वहन्तम्, तिमिनिवहमिव मत्स्यविशेषसमूहमिव सपक्षं पक्ष-
युक्तम्, स्वपक्षं स्वमित्रं वा पर्वतलोकं मैनाकादिकं वहन्तम्, नदीप्रवाहानिव तर-
ङ‍गान् वहन्तम्, रत्नानीव गुरुकगुणशतानि महत्त्वादीनि वहन्तम् ।। 'अस्ति मत्स्य-
स्तिमिर्नाम शतयोजनविस्तृतः ।' इति रामायणम् । 'समूहेऽपि मतो लोकः' इति
रत्नकोषः । गुरुकेति स्वार्थे कन् । अत्र धैर्यजलसमूहादीनां मिथः सादृश्यं व्यक्तमेव
प्रतीयमानमिवशब्देन द्योत्यते, साहित्यं च वाक्यार्थतया गम्यत इति सहोक्तिरियं
सादृश्यवती ।।</p></comm>
<p>ग्रहणप्रयोजनमाह---</p>
<p>आदिग्रहणाद्ग‍ुणसमावेशेऽपि गुणिनः ससादृश्या यथा---</p>
<lg><l>'सह दीर्घा मम श्वासैरिमाः संप्रति रात्रयः ।</l>
<l>पाण्डुराश्च ममैवाङ‍गैः सह ताश्चन्द्रमूषणाः ।। १३४ ।।'</l></lg>
<p>अत्र रात्रयो दीर्घाः पाण्डुराश्चेति दैर्घ्यपाण्डुरत्वगुणयोरविवेकेन
रात्रिषु रात्रीणां च तयोः श्वासैरङ‍गैश्च सह समावेशो दृश्यते; सेयमवि-
विक्तगुणसमावेशानामेवाद्यप्रयोगेऽपि ससादृश्या सहो/?/क्तः ।</p>
<comm><p><q>आदीति ।। सहेत्यादि</q> । इमा रात्रयः संप्रति विरहावस्थायां मम सह
दीर्घाः, ममैवाङ‍गैः सह चन्द्रभूषणाश्चन्द्रालंकारास्ता रात्रयः पाण्डुराश्च । चन्द्रभू-
षणत्वं रात्रीणां पाण्डुरत्वे हेतुः । विरहदशायां खेदान्निः श्वासदीर्घता, अङ‍गपाण्डिमा,
रात्रिदीर्घता च भवति । अत्र दीर्घत्वपाण्डुत्वगुणयोः समावेशः सादृश्यगर्म एवेति
ससादृश्येयं सहोक्तिः ।। इति सहोक्त्यलंकारनिरूपणम् ।।</p></comm>
<p>समुच्चयालकारनिरूपणम् ।</p>
<p>समुच्चयलक्षणमाह---</p>
<b><lg><l>द्रव्यक्रियागुणादीनां क्रियाद्रव्यगुणादिषु ।</l>
<l>निवेशनमनेकेषामेकतः स्यात्समुच्चयः ।। ६० ।।</l></lg></b>
