<pb n="116"/>
<p><q>यद्भिन्नेति</q> । दोषप्रकरणानुरोधेन समस्तव्यस्तोदाहरणं बोद्धव्यम् । सहृदयो-
द्वेजकत्वेन हि दोषता । यत्र तु कथंचित्तथाभावो न भवति, तत्र दोषत्वहानिरुचि-
तैव । तथा हि स्त्रीपुंसयोरेव प्रकृतानुगुणोपमानोपमेयभावविवक्षायामावश्यकं लिङ‍ग-
वंचनभेदयोरन्यतरदेकस्य पुंस उपमेयत्वेन दारशब्दस्य भिन्नवचनत्वनियमात्कल-
त्रपदं भिन्नवचनमेव । पर्यायाणामपि लिङ‍गभेदो नियतः । न च पुंवचनं किंचित्स-
मानस्वभावमस्ति येनायं प्रकारो निवर्तेत । न चैवंविधोपमामन्तरेण प्रस्तुतवाक्या-
र्थपोषः । एवमनन्यगतिका भिन्नलिङ‍गता भिन्नवचनता वा साहित्यसमयविदामुद्वेगं
नोत्पादयति । अत एवालंकारौचितीसंपदा गुणत्वसिद्धिः । एवं शमलज्जयोः परा-
क्रमवैयात्ययोः परिभवसुरतयोश्च बोद्धव्यमित्याशयवान् व्याचष्टे---<b>अत्रेति</b> । 'रतं,
रहः, शयनं, मोहनम्' इति सुरतवाचिनां सर्वेषामेव नपुंसकता न दुष्यतीति सहृ-
दयहृदयानुद्वेजकत्वादिति हेतुर्गुणत्वेत्वाभिप्रायिकः । स च दर्शित एव । <b>अथेति</b> ।
धर्मार्थकामास्त्रिवर्गः । वह्निविध्मापनचर्मपुटो भस्त्रा सा यथा वातेन पूर्यते, वातं
च मुञ्चति, न तु किंचित्पुरुषार्थमासादयति, तथा त्रिवर्गशून्येऽपि भस्त्रापर्यायस्य
समानलिङ‍गस्याभावेन सहृदयानामनुद्वेगालंकारसंपत्त्या गुणत्वमुपपन्नमित्याह---
<b>अत्र प्राग्वदेवेति</b> । अ१दोष इत्युपलक्षणम्, गुणश्च भवतीत्यपि बोद्धव्यम् ।।</p>
<p>भिन्नवचनस्यैव यथा---</p>
<lg><l>'प्राज्यप्रभावः प्रभवो धर्मस्यास्तरजस्तमाः ।</l>
<l>मुक्तात्मा नः शिवं नेमिरन्येऽपि ददतां जिनाः ।। १६३ ।।</l></lg>
<p>अत्र 'नेमिरन्येऽपि' इति वचनभेददोषेऽपि 'ददताम्' इति क्रियापदा-
देर्वचनश्लेषमाहात्म्याद्ग‌ुणत्वम् । न चेदं वाच्यमत्रेवादिर्न विद्यत इति नोप-
मात्वम् । इवस्यापिना समुच्चयार्थेन तुल्यधर्माणां तु 'धर्मस्य प्रभवः' इत्या-
दिभिर्वचनश्लेषैर्विषयापहारात् । यथा अग्रतो द्योतकलोप उपमायाम्---
'कोमलापाटलौ तन्वि पल्लवश्चाधरश्च ते ।' नन्वेषोऽपि श्लेषः कस्मान्न
भवति । उच्यते---'यत्र द्वयोः सदृशयोरभिधानं स श्लेषः । यत्र सदृशा-
त्सदृशप्रतिपत्तिस्तदुपमानम्, यत्र द्वयोः सादृश्यमभिधीयते प्रतीयते वा
<!-- NOTES pg=116!-->
१. 'न दोषः' इति मूलपुस्तके.
