<pb n="501"/>
<p>अर्थान्तरन्यासालंकारः ।</p>
<p>अर्थान्तरन्यासं लक्षयति---</p>
<b><lg><l>ज्ञेयः सोऽर्थान्तरन्यासो वस्तु प्रस्तुत्य किंचन ।</l>
<l>तत्साधनसमर्थस्य न्यासो योऽन्यस्य वस्तुनः ।। ६७ ।।</l></lg></b>
<b><lg><l>स उपन्यस्तवस्तूनां साधर्म्येण च कथ्यते ।</l>
<l>वैधर्म्येण च विद्वद्भिर्वैपरीत्येन कुत्रचित् ।। ६८ ।।</l></lg></b>
<comm><p><q>ज्ञेयमिति</q> । किंचन किमपि वस्तु वाच्यं प्रस्तुत्य प्रक्रम्य तद्वस्तुसाधनसमर्थ-
स्यान्यस्य वस्तुनो वाक्यार्थन्यास उपन्यासो यः सोऽर्थान्तरन्यासः । वैपरीत्यं
विपर्ययः ।।</p></comm>
<p>तेषु साधर्म्येण यथा---</p>
<lg><l>'पयोमुचः परीतापं हरन्त्येते शरीरिणाम् ।</l>
<l>नन्वात्मलाभो महतां परदुःखोपशान्तये ।। १५९ ।।'</l></lg>
<p>अत्र परीतापापहरणक्षमस्य जलदाख्यस्य महावस्तुनो न्यसनं विधाय
तत्साधनसाधर्म्येणैव तत्साधनक्षमं महापुरुषलक्षणं वस्त्वन्तरमुपन्यस्यति,
सोऽयं साधर्म्येणार्थान्तरन्यासः ।।</p>
<comm><p><q>पयोमुच इत्यादि</q> । एते मेघाः शरीरिणां परितापं हरन्ति । ननु निश्चये ।
महतामात्मलाभोऽवस्थितिः परदुःखोपशान्त्यर्थं भवति । अत्र पूर्वार्धोपस्थापितार्थ-
सिद्धये साधर्म्यपुरस्कारेणोत्तरार्धोपन्यासः स्फुट एव ।।</p></comm>
<p>वैधर्म्येण यथा---</p>
<lg><l>'प्रियेण संग्रथ्य विपक्षसंनिधा-
वुपाहितां वक्षसि पीवरस्तने ।</l>
<l>स्रजं न काचिद्विजहौ जलाविलां
वसन्ति हि प्रेम्णि गुणा न वस्तुनि ।। १६० ।।</l></lg>
<p>अत्रापि प्रियतमेन स्वयं कान्ताहृदये समारोपितायाः स्रजः प्रेम-
