<pb n="045"/>
<b><lg><l>विरुद्धं नाम तद्यत्र विरोधस्रिविधो भवेत् ।</l>
<l>प्रत्यक्षेणानुमानेन तद्वदागमवर्त्मना ।। ५४ ।।</l></lg></b>
<b><lg><l>यो देशकाललोकादिप्रतीपः कोऽपि दृश्यते ।</l>
<l>तमामनन्ति प्रत्यक्षविरोधं शुद्धबुद्धयः ।। ५५ ।।</l></lg></b>
<p>तत्र देशविरोधो यथा---</p>
<lg><l>'सुराष्ट्रेष्वस्ति नगरी मथुरा नाम विश्रुता ।</l>
<l>अक्षोटनारिकेराढ्या यदुपान्ताद्रिभूमयः ।। ६६ ।।'</l></lg>
<p>अत्र सुराष्ट्रेषु मथुरा नास्ति । तत्पर्यन्तादिभूमिषु चाक्षोटनारिकेरा-
णामभावात् । देशेऽद्रिवनराष्ट्रादिरित्ययं देशकृतः प्रत्यक्षविरोधः ।।</p>
<p><q>विरुद्धमिति/?/</q> । तत्र देशकालादौ प्रत्यक्षत एव वर्ण्यमानस्याभावो निश्चीयते
इति देशादिविरोधः प्रत्यक्षविरोधः । शूरसेनेषु मथुरा न सुराष्ट्रेषु । तत्पर्यन्त-
भूमिष्वक्षोटा नालिकेरा वा न संभवन्ति । अद्रीणां कथं देशत्वमित्यत आह---
देशोऽद्रिवनराष्ट्रादिरिति ।।</p>
<p>कालविरोधो यथा---</p>
<lg><l>'पद्मिनी नक्तमुन्निद्रा स्फुटत्यह्नि कुमुद्वती ।</l>
<l>मधुरुत्फुल्लनिचुलो निदाघो मेघदुर्दिनः ।। ६७ ।।'</l></lg>
<p>अत्र पद्मिन्या नक्तं कुमुद्वत्या अह्नि मधौ निचुलानामुन्निद्रत्वाद्य-
भावान्निदाघस्य चामेघदुर्दिनत्वात् । कालो नक्तं दिनर्तव इति काल-
कृतोऽयं प्रत्यक्षविरोधः ।।</p>
<p><q>पद्मिनीति</q> । नक्तं रात्रौ । मधुर्वसन्तः । निचुला हिज्जलाः । ते वर्षासु
पुष्प्यन्ति न वसन्ते । यद्यपि कालस्वरूपमप्रत्यक्षं तथापि तदुपाधीनां व्यवहाराङ्गतेव
प्रत्यक्षता चेत्याह---कालो नक्तं दिनर्तव इति ।।</p>
<p>लोकविरोधो यथा---</p>
<lg><l>'आधूतकेसरो हस्ती तीक्ष्णशृङ्गस्तुरङ्गमः ।</l>
<l>गुरुसारोऽयमेरण्डो निःसारः खदिरद्रुमः ।। ६८ ।।'</l></lg>
