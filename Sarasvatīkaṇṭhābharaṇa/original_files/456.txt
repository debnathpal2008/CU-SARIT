<pb n="456"/>
<p>अत्रान्यधर्माणामेवान्यवस्तुन्यध्यासान्मेलितं यथा---</p>
<lg><l>'पल्लविअं विअ करपल्लवेहिं पप्फुल्लिअं विअ णअणेहिं ।</l>
<l>फलिअं विअ पीणपओहरेहिं अज्जाए लावण्णम् ।। ९० ।।'</l></lg>
<lg><l>[पल्लवितमिव करपल्लवाभ्यां प्रफुल्लितमिव नयनाभ्याम् ।</l>
<l>फलितमिव पीनपयोधराभ्यामार्याया लावण्यम् ।।]</l></lg>
<p>अत्र पल्लवितमिव पुष्पितमिव फलितमिवेत्युत्प्रेक्षया लताधर्माणां
लावण्यधर्मिणि धर्माध्यारोपो दृश्यते । करपल्लवादीनां चानुपात्तव्यापार-
हेतुत्वेन साधकतमत्वेन वा प्राधान्यं लक्ष्यते । सोऽयमन्यवस्तुनि पुन-
रन्यधर्माणामेवारोपेण मेलितं नाम समाधेरेव भेदो भवति । स तूद्देशे
समाध्युक्तिरित्युक्तिग्रहणाल्लभ्यते ।</p>
<comm><p><q>पल्लविअमित्यादि</q> । 'पल्लवितमिव करपल्लवाभ्यां प्रफुल्लितमिव नयनाभ्याम् ।
फलितमिव पीनपयोधराभ्यामार्याया लावण्यम् ।।' इहार्याया गृहपतिपुत्र्या नायि-
काया लावण्यं सौकुमार्यं हस्तपल्लवाभ्यां पल्लवितमिव नेत्राभ्यां फुल्लितमिव पीन-
स्तनाभ्यां फलितमिवास्ति । अध्यारोपे बीजमाह---<b>उत्प्रेक्षयेति</b> । तर्हि करपल्ल-
वादीनामध्यारोपाद्बहिर्भाव एव भवेदत आह---<b>करेति</b> । अनुपात्तोऽनुक्तो यो
व्यापारोऽध्यासविषयस्तद्धेतुत्वेन तदुपस्थितिकारणत्वेन तत्करणत्वेन वा । अत एव
कर्त्रपेक्षया प्रधानतया स्वातन्त्रेणान्वयस्तेषामित्यर्थः । तर्हि समाध्युद्देशेऽनुद्देशः
कथमस्त्यत आह---<b>स त्विति</b> । समाध्युक्तिरित्यत्र समाधिरिति कर्तव्ये उक्ति-
ग्रहणमधिकार्थसूचकमित्युक्तिपदेनैव मेलितोद्देशः कृत इत्यर्थः ।।</p></comm>
<p>धर्माणां धर्मिणश्च यथा---</p>
<lg><l>'देहो व्व पडइ दिअहो कण्ठच्छेओ व्व लोहिओ होइ रई ।</l>
<l>गलइ रुहिरं व्व संझा घोलइ केसकसणं सिरम्मिअ तिमिरम् ।। ९१ ।।'</l></lg>
<lg><l>[देह इव पतति दिवसः कण्ठच्छेद इव लोहितो भवति रविः ।</l>
<l>गलति रुधिरमिव संध्या घूर्णते केशकृष्णं शिर इव तिमिरम् ।।]</l></lg>
<p>अत्र देहादयो यथोक्तक्रियावन्तो जन्तुवधक्रियायां निबद्धा दिव-
सादिभिरुपमेया दिवसावसानक्रियायां मेलितास्तदेतत् गुणक्रियावतां
