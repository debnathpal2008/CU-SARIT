<pb n="408"/>
<p>अनेकेवशब्दा यथा---</p>
<lg><l>'दिने दिने सा परिवर्धमाना लब्धोदया चान्द्रमसीव लेखा ।</l>
<l>पुपोष लावण्यमयान्विशेषाञ्ज्योत्स्नान्तराणीव कलान्तराणि ।। १४ ।।'</l></lg>
<p>अत्र क्रियापदस्य वाक्यार्थद्वयैकतापत्तिहेतोः सकर्मकत्वात्कर्तुः क-
र्मणश्चोपमानात् पृथगिवशब्दप्रयोग इति सेयमभि धीयमानसादृश्या
अनेकेवशब्दानाम वाक्यार्थोपमासु वाक्योपमाभक्तिः ।।</p>
<comm><p><q>दिन इति</q> । सा गौरी दिने दिने प्रत्यहं परिवर्धमाना सती लावण्यम-
यान्कान्तिप्रधानान् विशेषानुत्कर्षान् पुपोष पुष्णाति स्म । कीदृशी । लब्धः
प्राप्त उदय उपचयो यया सा । यथा चान्द्री लेखा कला प्राप्तोद्गमा प्रत्यहं वर्धमाना
च सती कलान्तराणि अन्यान्या कला धत्ते ज्योत्स्नान्तराणि च धत्ते तथेत्यर्थः ।
लावण्यं ज्योत्स्नास्थानीयम्, विशेषः कलास्थानीयः । यद्वा कलान्तराणि कीदृशानि ।
ज्योत्स्ना अन्तरा गर्भे येषु तानि । यद्वा ज्योत्स्नाया अन्तरोऽवकाशो येषु तानि ।
'लेखा स्याल्लिपिकलयोः' इति विश्वः । चन्द्रमस इयं चान्द्रमसी । 'तस्येदम् ४।३।
१२०' इत्यण् । 'लावण्यं चारुता मता' इति शाश्वतः । 'गर्भावकाशभेदेष्वन्तरं
वाच्यलिङ‍गवत् ।' इति मेदिनीकारः । इह पोषणरूपक्रियया वाक्यार्थयोरेकवाक्यता,
सा च सकर्मकेति कर्तृकर्मणोः पृथगिवपदप्रयोगादनेकेवोपमेयम् ।।</p></comm>
<p>अनिवादिशब्दा यथा---</p>
<lg><l>'दिवो जागर्ति रक्षायै पुलोमारिर्भुवो भवान् ।</l>
<l>अपुरास्तेन हन्यन्ते सावलेपा नृपास्त्वया ।। १५ ।।'</l></lg>
<p>अत्र पुलोमारिवर्णनीययोर्द्यावाभूम्योरसुराणामवलिप्तपार्थिवानां च
तुल्यक्रियासमावेशादिवादिमन्तरेणापि वाक्यार्थानां परस्परमुपमानोप-
मेयभावोऽवगम्यत इतीयमनिवादिशब्दानाम वाक्यार्थोपमासु वाक्यो-
पमाभक्तिः ।</p>
<comm><p><q>दिव इति</q> । भवान् भूमे रक्षायै पुलोमारिरिन्द्रो दिवः स्वर्गस्य रक्षायै जागर्ति ।
तेनेन्द्रेणासुरा हन्यन्ते, त्वया नृपा हन्यन्ते । सावलेपाः सगर्वा इति नृपविशेषणम् ।
पुलोमनामा दैत्यभेदः स चेन्द्रेण हतस्तत्सुता पुलोमजेन्द्राणी च गृहीतेति पुराणम् ।
इह तुल्या समैकक्रिया जागरणरूपा हननरूपा च तव्द्दयघटित एवोपमानोपमेयभावः ।।</p></comm>
