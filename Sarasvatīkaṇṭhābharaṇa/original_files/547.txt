<pb n="547"/>
र्वेण्याश्च नागेन हस्तिना अहिना च तुल्यत्वम्, वपुष ऊर्वोश्च रम्भया
कदल्या अप्सरोभिश्च तुल्यत्वम्, ओष्ठयोः पाण्योश्च प्रवालैर्विद्रुमैर्नव-
पल्लवैश्च तु१ल्यत्वं वर्णनीययोः श्लेषप्रभावाल्लभ्यते; सोऽयमनेककर्तृक-
त्वाद्भिन्नकारक इति श्लेषो भवति ।।</p>
<comm><p><q>गतिरित्यादि</q> । तस्या नायिकाया गतिर्गमनं वेणी केशरचना च नागेन
हस्तिना सर्पेण च, तस्या वपुरूरुद्वयं च रम्भयाऽप्सरोभेदेन कदल्या च, तस्याः पाणी
हस्तावोष्ठौ च प्रवालैर्विद्रुमैः पल्लवैश्च सर्वाणि तुल्यत्वमाययुः । 'नागो हस्तिभुजङ‍गयोः'
इति शाश्वतः । 'कदल्यप्सरसो रम्भा' इति च । 'पल्लवे विद्रुमे चापि प्रवालः'
इति धरणिः । गतिनानात्वादाह---<b>धर्मेति</b> । अत्र नानाकर्तृकत्वादेव भिन्नकारकता ।।</p></comm>
<p>अभिन्नकारको यथा---</p>
<lg><l>'कृष्णार्जुनानुरक्तापि दृष्टिः कर्णावलम्बिनी ।</l>
<l>याति विश्वसनीयत्वं कस्य ते कलभाषिणि ।। २३१ ।।'</l></lg>
<p>अत्र 'हे कलभाषिणि, कस्य ते दृष्टिर्विश्वास्या भवति' इत्युक्तेर्युक्ति-
माह---'कृष्णार्जुनानुरक्तापि कर्णावलम्बिनी' इति च । या हि कृष्णा-
र्जुनेनानुरज्यते कथं सा कर्णपक्षपातिनी भवति, या चैवमुभयगता तस्यां
को विश्वसिति; स चायमेककर्तृकत्वादभिन्नकारक इति श्लेषो भवति ।।</p>
<comm><p><q>कृष्णेत्यादि</q> । हे कलभाषिणि मधुरवचने, तव दृष्टिः कस्य विश्वसनीयत्वं
विश्वासविषयतां याति किंतु न कस्यापि । अत्र हेतुः कृष्णा श्यामा, अर्जुना
धवला, अनुरक्ता प्रान्तलोहिता च । प्रादेशिकोऽयं क्रमः । कर्णपर्यन्तगामिनी च ।
पक्षे कृष्णे हरौ, अर्जुने पार्थे चानुरक्तानुरागवती कर्णपक्षपातिनी च या सा
विरुद्धोभयगता कथं विश्वसनीया भवति । 'वलक्षो धवलोऽर्जुनः' इत्यमरः । अत्र
कर्तुरेकतयाभिन्नकारकता ।। इति श्लेषालंकारनिरूपणम् ।।</p></comm>
<p>भाविकालंकारनिरूपणम् ।</p>
<p>भावनालक्षणमाह---</p>
<b><lg><l>स्वाभिप्रायस्य कथनं यदि वाप्यन्यभावना ।</l>
<l>अन्यापदेशो वा यस्तु त्रिविधं भाविकं विदुः ।। ८६ ।।</l></lg></b>
<!-- NOTES pg=547!-->
१. 'तुल्यत्वम्' क. ख. ग.
