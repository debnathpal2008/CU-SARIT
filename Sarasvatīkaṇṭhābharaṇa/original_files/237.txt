<pb n="237"/>
<p>परिस्रुत् मदिरा । पृषत्का बाणाः । पञ्चमः स्वरविशेषस्तद्भ‍ूयिष्ठो ध्वनिः पञ्चमध्वनिः ।।</p>
<p>अन्तःस्थानुप्रासवती द्राविडी यथा---</p>
<lg><l>'प्रियाललवलीतालतमालैलावनावली ।</l>
<l>भाति पत्रलहिन्तालकृतपुण्ड्रा वधूरिव ।। १८३ ।।'</l></lg>
<p>पत्रलाः सान्द्रपत्राः । सिध्मादेराकृतिगणत्वाल्लच् । पुण्ड्रं तिलकः । अत्र
लकारवकारानुप्रासाभ्यां संदर्भनिर्वाहः ।।</p>
<p>ऊष्मानुप्रासवती माथुरी यथा---</p>
<lg><l>'पुष्णती पुष्पधनुषं मुष्णती प्लोषविप्रुषः ।</l>
<l>मिषन्ती निर्निमेषेण चक्षुषा मानुषी न सा ।। १८४ ।।'</l></lg>
<p>प्लोषो विरहदाहस्तस्य विप्रुषस्तीक्ष्णा भागाः । तेऽमी सप्त शुद्धा एव वृत्त्यनुप्रासाः ।।</p>
<p>द्वित्रिवर्गानुप्रासवती मात्सी यथा---</p>
<lg><l>'कोकिलालापवाचालो मामेति मलयानिलः ।</l>
<l>उच्छलच्छीकराच्छाच्छनिर्झराम्भःकणोक्षितः ।। १८५ ।।'</l></lg>
<p>संकीर्णाः पुनरन्ये पञ्च भवन्ति । तत्र संकरो द्विधा---विजातीयसंवलनम्,
मिथः संभेदेन संयोगरूपता च । कोकिलालापेत्यादौ कवर्गान्तःस्थचवर्गानुप्रासाः
स्फुटा एव । संयोगस्तु विद्यमानोऽपि न विवक्षितः ।।</p>
<p>द्वाभ्यां विदर्भितैकवर्ग्या मागधी यथा---</p>
<lg><l>'अघौघं नो नृसिंहस्य घनाघनघनघ्वनिः ।</l>
<l>हन्याद्ध‌ुरुघुराघोरः सुदीर्घो घोरघर्घरः ।। १८६ ।।'</l></lg>
<p>विदर्भितः स्वान्तरायेण वैदर्भीप्रपञ्चशोभामानीतः । घुरुघुरेत्यव्यक्तानुकरणम् ।
अत्रासमाप्ति कवर्गानुप्रासस्तवर्गान्तःस्थानुप्रासाभ्यां विदर्भितः । एवमन्यत्रापि
वैदर्भी गवेषणीया ।।</p>
<p>स्वान्त्यसंयोगिवर्ग्या ताम्रलिप्तिका यथा---</p>
<lg><l>'शिञ्जानमञ्जुमञ्जीराश्चारुकाञ्चनकाञ्चयः ।</l>
<l>कङ‍कणाङ‍कभुजा भान्ति जितानङ‍ग तवाङ‍गनाः ।। १८७ ।।'</l></lg>
