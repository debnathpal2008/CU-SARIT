<pb n="302"/>
<p>संबंन्धगूढं यथा---</p>
<lg><l>'न मयागोरसाभिज्ञं चेतः कस्मात्प्रकुप्यसि ।</l>
<l>अस्थानरुदितैरेभिरलमालोहितेक्षणे ।। ३६८ ।।'</l></lg>
<p>अत्र न मे आगोरसाभिज्ञं चेत इति संबन्धिपदस्य मयेति तृती-
याभ्रान्त्या गोपितत्वादिदं संबन्धगूढम् ।।</p>
<p>पादगूढं यथा---</p>
<lg><l>'द्युवियद्गामिनी तारसंरावविहतश्रुतिः ।</l>
<l>हैमीषु माला शुशुभे' (विद्युतामिव संहतिः) ।। ३६९ ।।'</l></lg>
<p>अत्र पूर्वार्धस्थितैर्द्वितीयप्रथमसप्तमपञ्चमैकादशनवमत्रयोदशषोडशा-
क्षरैश्चतुर्थपादो गूढ उत्थाप्यः । यथा---'विद्युतामिव संहतिः' इति ।
इदं पादगूढम् ।।</p>
<p>अभिप्रायगूढं यथा---</p>
<lg><l>'जइ देअरेण भणिआ खग्गं घेत्तूण राउलं वच्च ।</l>
<l>ता किं सेवअवहुए हसिऊण वलोइअं सअणम् ।। ३७० ।।'</l></lg>
<lg><l>[यदि देवरेण भणिता खङ‍गे गृहीत्वा राजकुलं व्रज ।</l>
<l>तत्किं सेवकवध्वा हसित्वावलोकितं शयनम् ।।]</l></lg>
<p>अत्र निरीक्षितमनेनात्र पुरुषायितलक्ष्म पादलाक्षादिकं, तेन नियुङ्क्ते
मां न कर्मणीत्यभिप्रायेण वध्वाः शयनावलोकनमित्यभिप्रायगूढम् ।।</p>
<p>वस्तुगूढं यथा---</p>
<lg><l>'पानीयं पातुमिच्छामि त्वत्तः कमललोचने ।</l>
<l>यदि दास्यसि नेच्छामि नो दास्यसि पिबाम्यहम् ।। ३७१ ।।'</l></lg>
<p>अत्र दास्यसीति दासीलक्षणस्य वस्तुनो गूढत्वादिदं वस्तुगूढम् ।।</p>
<b><lg><l>यस्तु पर्यनुयोगस्य निर्भेदः क्रियते पदैः ।</l>
<l>विदग्धगोष्ठ्यां वाक्यैर्वा तं हि प्रश्नोत्तरं विदुः ।। १३६ ।।</l></lg></b>
