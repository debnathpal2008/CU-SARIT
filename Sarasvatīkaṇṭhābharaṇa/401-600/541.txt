<pb n="541"/>
<comm><p><q>स्तनयोरित्यादि</q> । हे प्रिये, तव स्तनयोर्जघनस्यापि मध्येऽन्तराले मध्यमव-
लग्नमतिकृशत्वादस्ति नास्तीति संदेहो ममाद्यापि न निवर्तते । अत्र तानवस्य
तनुत्वस्यातिशयः । <b>लोकेति</b> । नहि लोकः पयोधरभरस्थित्यन्यथानुपपत्त्यापि
मध्यं निश्चिनोतीत्यर्थः ।।</p></comm>
<p>कान्त्यतिशयो यथा---</p>
<lg><l>'मल्लिकामालभारिण्यः सर्वाङ‍गीणार्द्रचन्दनाः ।</l>
<l>क्षौमवत्यो न लक्ष्यन्ते ज्योत्स्नायामभिसारिकाः ।। २२२ ।।'</l></lg>
<p>अत्रैवं चन्द्रालोकस्य लोकसीमातिक्रमेण बाहुल्योत्कर्षविवक्षा । येन
तस्मिन् समानाभिहारेणाभिसारिका अपि न लक्ष्यन्ते सोऽयं कान्त्यति-
शयो नामातिशयभेदः ।। अथास्य पिहितात्को विशेषः । उच्यते ।
पिहिते चन्द्रातपस्योत्कर्षेणाभिसारिकातिरस्कारो विवक्ष्यते, इह त्वभि-
सारिकातिरस्कारेण चन्द्रातपोत्कर्ष इति ।।</p>
<comm><p><q>मल्लिकेत्यादि</q> । ईदृश्‍योऽभिसारिका ज्योत्स्नायां चन्द्रकिरणेऽपि न लक्ष्यन्ते
न ज्ञायन्ते केनापि । कीदृश्यः । मल्लिका मालती तस्या मालां बिभ्रति । 'माले१षी-
काष्टकानां भारतूलहि(चि)तेषु' इति ह्रस्वः । सर्वाङ‍गीणं सर्वाङ‍गव्यापकमार्द्रं चन्दनं
यासां ताः । क्षौमवत्यो दुकूलयुक्ताश्च । क्षौम इति 'टुक्षु शब्दे' इति मनिन् । क्षुमा
प्रज्ञादित्वात् स्वार्थेऽण् वृद्धिश्च । अत एव 'क्षुमवत्' इत्यपि पाठः । अत्र चन्द्रका-
न्तेरतिशयः स्फुट एव । 'अभिहारोऽभियोगः स्यात्' इति मेदिनीकारः । लोक-
सीमातिक्रमश्च नहि शुक्लाम्बरतया ज्योत्स्नायामभिसारिका न लक्ष्यन्त इति लोक-
सीमेत्यर्थः । उत्कर्षरूपस्यार्थस्योभयत्र विवक्षणात् पिहितकान्त्यतिशययोरभेदः ।
किमिति पृच्छति---<b>अथेति</b> । उत्तरम् । <b>पिहित इति</b> । चन्द्रातपोत्कर्षतया
तौल्येऽपि पिहिते तेनाभिसारिकातिरस्कार इह तु तस्यास्तिरस्कारेण चन्द्रातपोत्कर्ष
इति प्रकाराभ्यां तयोर्भेद इत्याशयः ।।</p></comm>
<p>प्रभावातिशयो यथा---</p>
<lg><l>'तं दइआहिण्णा२णं जम्मि वि अङ‍गम्मि राहवेण ण णिमिअम् ।</l>
<l>सीआपरिमट्टेण व ऊढो तेण वि णिरन्तरं रोमञ्चो ।। २२३ ।।'</l></lg>
<!-- NOTES pg=541!-->
१. 'इष्टकेषीकामालानां चिततूलभारिषु ६।३।६५' इति भाव्यम्. २. 'भिण्णाणं' ग.
