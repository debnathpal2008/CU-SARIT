<pb n="524"/>
किम्, कपोलयोः पत्रावल्योऽद्याधुना किं नैव लिखिताः । खलुशब्दोऽवधारणे
वाक्यभूषायां वा । अत्रायमिति सर्वनामोपस्थापितयार्थैकावल्या तुल्ययैव परि-
च्छदरूपस्य कर्तृकारकस्य परिष्कारः ।।</p></comm>
<p>उभयैकावली यथा---</p>
<lg><l>'अम्बा तुष्यति न मया स्नुषया सापि नाम्बया न मया ।</l>
<l>अहमपि न तया न तया वद राजन् कस्य दोषोऽयम् ।। १९४ ।।'</l></lg>
<p>अत्राम्बास्नुषास्मदर्थलक्षणैरर्थैस्तद्वाचिभिः सर्वनामभिः शब्दैरेका-
वलीक्रमेण मिथोऽनुस्यूतैर्मिथोऽनुस्यूत एव 'तुष्यति' इति क्रियाहेतु-
र्मयेत्यादिभिः परिष्क्रियते; सेयमुभयग्रथितत्वादुभयैकावली परिकर-
स्यैव भेदः ।।</p>
<comm><p><q>अम्बेत्यादि</q> । अम्बा माता न मया तुष्यति तुष्टा भवति । न स्नुषया पुत्र-
वध्वा तुष्यति । सापि स्नुषा नाम्बया न मया च तुष्यति । अहमपि न तयाम्बया
न तया स्नुषया च तुष्यामि । हे राजन्, कस्य दोषोऽयमिति वद । वदेत्यत्र
वाक्यार्थस्यैव कर्मता । 'अम्बा माताम्बिकापि च' इति रत्नकोषः । 'समाः स्नुषा-
जनीवध्वः' इत्यमरः । अत्राम्बाद्यर्थैस्तद्वाचकशब्दैश्च मयेत्यादेः परिष्कारः ।। इति
परिकरालंकारनिरूपणम् ।।</p></comm>
<p>दीपकालंकारनिरूपणम् ।</p>
<p>दीपकं लक्षयति---</p>
<b><lg><l>क्रियाजातिगुणद्रव्यवाचिनैकत्रवर्तिना ।</l>
<l>सर्ववाक्योपकारश्चेद्दीपकं तन्निगद्यते ।। ७७ ।।</l></lg></b>
<b><lg><l>अर्थावृत्तिः पदावृत्तिरुभयावृत्तिरावली ।</l>
<l>संपुटं रसना माला चक्रवालं च तद्भिदाः ।। ७८ ।।</l></lg></b>
<comm><p><q>क्रियेत्यादि</q> । एकत्र स्थितेन जात्यादिवाचिना पदेन यदि सर्ववाक्योपकारः
क्रियते तदा दीपकम् । दीपयतीति दीपकमित्यन्वर्थं नाम । अष्टधा तदित्याह---
<b>अर्थेति</b> । तस्य दीपकस्य भिदा भेदाः ।।</p></comm>
