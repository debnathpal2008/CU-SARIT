<pb n="489"/>
<comm><p><q>आदित्येत्यादि</q> । अनिलो वायुः, अनलोऽग्निः द्यौराकाशः, आपो जलम्,
हृदयम्, यमः, अहो दिनम्, उभे प्रातःसायम्, धर्मो विधाता चायं जनस्य वृत्तं
चरित्रं जानाति । आदित्यचन्द्रौ जानीत इति विभक्तिविपरिणामेनान्वयः । 'धर्मो
गुणादौ लोकेशे' इति रत्नकोषः । अत्रादित्यादय उत्तरपदप्रतिपदनिवेशितचकारेणै-
कक्रियायां निवेशिता इति मिश्रता । तदभावे दोषमाह---<b>तेनेति</b> ।</p></comm>
<p>अनुभयाश्रयस्तु समुच्चयोऽन्वाचयश्च न भवति । द्व‍योरपि दीपकेन
विषयापहारात् । तेनेतरेतरयोगसमाहारयोः स उदाहि/?/यते तत्रेतरेतर-
योगो यथा---</p>
<lg><l>'सावशेषपदमुक्तमुपेक्षा स्रस्तमाल्यवसनाभरणेषु ।</l>
<l>गन्तुमुत्थितमकारणतः स्म द्योतयन्ति मदविभ्रममासाम् ।। १२१ ।।'</l></lg>
<p>अत्रोक्तम्, उपेक्षा, उत्थितमित्येते क्रियाद्रव्यविशेषा इतरेतरयो-
गेन मदविलासद्योतनक्रियायां निवेश्यन्ते; तेन द्योतयन्तीति बहुवचनं
द्वन्द्वसमासश्च तद्विवक्षायां स्यात् । न चेह द्योतकश्चकार उत्तरपदे प्रति-
पदं वा विद्यत इति सोऽयमनुभयाश्रयः समुच्चयमेदः ।।</p>
<comm><p><q>अनुभयेति</q> । यत्र द्विपदे बहुपदे वा चकारो नास्ति समुच्चयोऽन्वाचयोऽपि न
भवति । दीपकलक्षणेन तस्य विषयीकरणादेकत्रवर्तिना क्रियादिवाचकपदेन सर्ववाक्यो-
पकारकत्वस्य दीपकत्वात्, तादृशसमुच्चयान्वाचययोश्च तत्सत्त्वादित्याशयः ।। <b>साव-
शेषेत्यादि</b> ।आसां स्त्रीणामेतानि मदविभ्रमं मत्तताविलासं द्योतयन्ति स्म । तान्याह
---सहावशेषैरवशिष्टभागैर्वर्तते सावशेषं सखण्डं पदं यत्रेदृशमुक्तं वचनम् । खण्डाक्ष-
रवचनमित्यर्थः । स्रस्तानि स्खलितानि यानि मालावस्त्रालंकरणानि तेषूपेक्षा असंवर-
णम् । अकारणतो हेतुं विनैव गन्तुं गमनं कर्तुमुत्थितमुत्थान च । उक्तमिति भावे
क्तः । उत्थितमित्यपि भावे क्तः । अकारणत इति पञ्चम्यास्तसिः । अत्रोक्तादेर्वच-
नादिरूपक्रियात्मकस्य तदाश्रयस्य द्रव्यस्य मिथो योगेन प्रधानक्रियायां निवेशः । अत
एव द्योतयन्तीति बहुवचनम् । समुच्चयस्वीकारे दोषमाह---<b>द्वन्द्वेति</b> ।।</p></comm>
<p>समाहारो यथा---</p>
<lg><l>'वपुर्विरूपाक्षमलक्ष्यजन्मता दिगम्बरत्वेन निवेदितं वसु ।</l>
<l>वरेषु यद्बालमृगाक्षि मृग्यते तदस्ति किं व्यस्तमपि त्रिलोचने १४२'</l></lg>
