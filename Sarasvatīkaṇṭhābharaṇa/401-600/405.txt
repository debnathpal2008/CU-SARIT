<pb n="405"/>
<p>वाक्योपमाया अष्टविधत्वमाह---</p>
<b><lg><l>वाक्योपमा तु या तत्र द्वैविध्यं सापि गच्छति ।</l>
<l>एका पदार्थयोः साम्ये परा वाक्यार्थयोर्मिथः ।। १३ ।।</l></lg></b>
<b><lg><l>आद्या पूर्णा च लुप्ता च लुप्तवर्णा तथैव च ।</l>
<l>पूर्णलुप्तेति चाख्याता कविमुख्यैश्चतुर्विधा ।। १४ ।।</l></lg></b>
<b><lg><l>पूर्णा सामान्यधर्मस्य प्रयोगे द्योतकस्य च ।</l>
<l>उपमानस्य च भवेदुपमेयस्य चैव हि ।। १५ ।।</l></lg></b>
<comm><p><q>वाक्येति।</q> । तत्रोपमायां मिथोऽन्योन्ये साम्य इति यावत् । 'मिथोऽन्योन्ये
रहोर्थे च मिथोऽन्योन्यसमुच्चये ।' इति मेदिनीकारः । आद्या पदार्थोपमा पूर्णा
सामान्यधर्मादिसाकल्यवती । प्रयोग इति सर्वत्रान्वीयते ।।</p></comm>
<p>यथा---</p>
<lg><l>'कमलमिव चारु वदनं मृणालमिव कोमलं भुजायुगलम् ।</l>
<l>अलिमालेव सुनीला तथैव मदिरेक्षणे कबरी ।। ९ ।।'</l></lg>
<p>अत्र कमलमृणालालिमालादीनामुपमानद्योतकतुल्यधर्मोपमेयवाच-
कानां चतुर्णामपि पदानां पृथक् पृथक् प्रयोगे पदार्थयोः सादृश्यस्या-
भिधीयमानत्वादियं पूर्णानाम पदार्थोपमासु वाक्योपमाभाक्तिः ।।</p>
<b><lg><l>लोपे सामान्यधर्मस्य द्योतकस्य च योपमा ।</l>
<l>प्रतीयमानसादृश्ये द्वयोर्लुप्तेति तां विदुः ।। १६ ।।</l></lg></b>
<comm><p><q>कमलमित्यादि</q> । हे मदिरेक्षणे रक्तनेत्रे, तव वदनं पद्ममिव चारु । बाहुद्वयं
बिसमिव मृदु । कबरी केशवेशो भ्रमरपङिक्तरिव नीलोऽस्ति । मदिरावद्रक्तमीक्षणं
नेत्रं यस्याः सा । 'कबरी केशवेशोऽथ' इत्यमरः । इह कमलमुपमानम्, इवपदं
द्योतकम्, चारुपदं तुल्यधर्मोपस्थापकम्, वदनमुपमेयमिति पूर्णता, पदार्थयोः
सादृश्यं वाक्यार्थः, सामान्यधर्मादीनां विरहे लोपे लुप्ता तर्हि सर्वलोपे उपमैव न
स्यादत आह---<b>प्रतीयमान इति</b> । तथात्वेऽपि प्रसिद्धैव कान्त्यादितुल्यधर्म-
प्रतीतिरिति भावः ।।</p></comm>
