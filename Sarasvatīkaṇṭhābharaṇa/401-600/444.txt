<pb n="444"/>
<p>सैव निषेधे वक्रा यथा---</p>
<lg><l>'तद्वक्रं यदि मुद्रिता शशिकथा १तच्चेत्स्मितं का सुधा
तच्चक्षुर्यदि हारितं कुवलयैस्ता२श्चेद्गिरो धिङ्मधु ।</l>
<l>धिक् कंदर्पधनुर्भ्रुवौ च यदि ते किं वा बहु ब्रूमहे
यत्सत्यं पुनरुक्त३वस्तुविरसः सर्गक्रमो वेधसः ।। ७२ ।।'</l></lg>
<p>अत्रोपमानापकर्षो वक्रोक्त्या च निषेधः । शेषं पूर्ववत् । ते इमे द्वे
अपि मालोपमाच्छायया प्रपञ्चोक्तिपूर्वे, पुनः उपमाच्छाययेति मन्तव्यम् ।।</p>
<comm><p><q>तद्वक्रमित्यादि</q> । तस्यास्तत्प्रसिद्धं मुखं यद्यस्ति तदा शशिकथा मुद्रिता
लुप्ता । तन्मुखस्यैव चन्द्रत्वात् । एवमन्यत्रापि । सर्वत्र तच्छब्दः प्रसिद्धौ ।
चेद्यदि तत्स्मितमीषद्धासस्तदा का सुधा किमभृतम् । यदि तन्नेत्रं तदा हारितं
नीलनलिनैः । यदि ता गिरो वाण्यस्तदा धिङ्मधु । यदि ते भ्रुवौ च तदा कंदर्प-
धनुर्धिक् । यद्वा किं बहु ब्रूमहे वदामो यत्सत्यं निश्चितं वेधसो धातुः सृष्टिक्रमः
पुनरुक्तवस्तुषु द्विरुक्तपदार्थेषु विमुख एव । तथा च तद्वक्रादौ सति तच्चन्द्रादिसर्गो
न स्यादिति भावः । 'ऊर्ध्वे दृग्भ्यां भ्रुवौ स्रियाम्' इत्यमरः । अत्र कथामुद्रणादिना
चन्द्रादेरेव निषेध इति वक्रोक्तिः । शेषं प्रपञ्चोक्तिच्छायत्वादिकं पूर्ववत् ऋजुप्रति-
वस्तूक्तिवत् । अनयोः प्रपञ्चोक्तिच्छाया कथमित्यत आह---<b>मालेति</b> । यथा मालो-
पमायां विस्तरेणोपमितिस्तथात्र प्रपञ्चोक्तिरपि विस्तरेणेत्यर्थः ।। <b>उत्पाद्येति</b> ।
यथोत्पाद्योपमायामुपमानार्थमुत्पाद्योपमेयेन प्रतीयमानमभिधीयमानं च सादृश्यमुक्तं
तथा पूर्वयोरपीति प्रपञ्चोक्तिच्छायत्वमित्यर्थः ।। इति सामान्यालंकारनिरूपणम् ।।</p></comm>
<p>संशयोक्त्यलंकारनिरूपणम् ।</p>
<p>संशयलक्षणमाह---</p>
<b><lg><l>अर्थयोरतिसादृश्याद्यत्र दोलायते मनः ।</l>
<l>तमेकानेकविषयं कवयः संशयं विदुः ।। ४१ ।।</l></lg></b>
<b><lg><l>तत्रैकविषयोऽनेको यस्मित्रेकत्र शङ‍क्यते ।</l>
<l>यस्मिन्नेकमनेकत्र सोऽनेकविषयः स्मृतः ।। ४२ ।।</l></lg></b>
<!-- NOTES pg=444!-->
१. 'हा हेम सा चेद्दयुतिः' इति पाठः. २. 'स्तच्चेत्स्मितं का सुधा' इति पाठः.
३. 'वस्तुविमुखः सर्ग॰' इति पाठः.
