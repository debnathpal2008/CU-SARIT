<pb n="464"/>
<p>चित्रा यथा---</p>
<lg><l>'कमलमनम्भसि कमले कुवलये तानि च कनकलतिकायाम् ।</l>
<l>सा च सुकुमारसुभगेत्युत्पातपरम्परा केयम् ।। १०१ ।।'</l></lg>
<p>अत्राध्यासः पूर्ववद्वैचित्र्यं च निगदेनैव व्याख्यातम् । सेयमन-
न्योक्तिः समासोक्तिरेवानेकाध्यासवैचित्र्याच्चित्रेत्युच्यते ।।</p>
<comm><p><q>कमलमित्यादि</q> । अनम्भसि जलशून्ये देशे कमलमस्ति । कमले पुनः
कुवलये नीलनलिनद्वयम्, तानि च कमलकुवलयानि कनकलतिकायां सुवर्णलतायाम्,
सा च कनकलतिका सुकुमारा कोमला सती सुभगा रम्येत्यनेन प्रकारेण केयमुत्पात-
परम्परारिष्टपङ्क्तिः । 'उत्पातोऽरिष्टमित्यपि' इत्यमरः । <b>पूर्ववदिति</b> । कस्याश्चि-
न्मुखादौ कमलाद्यारोपः, विचित्रता च कमलादौ कुवलयाद्यभिधानेनैवोक्ता तस्या
एवाभिधानादनन्यतयोक्तिः ।।</p></comm>
<p>उभयोक्तिर्यथा---</p>
<lg><l>'लावण्यसिन्धुरपरैव हि केयमत्र
यत्रोत्पलानि शशिना सह संप्लवन्ते ।</l>
<l>उन्मज्जति द्विरदकुम्भतटी च यत्र
यत्रापरे कदलिकाण्डमृणालदण्डाः ।। १०२ ।।'</l></lg>
<p>अत्रापूर्वेयं लावण्यसिन्धुरित्यन्योक्तिः, यत्रोत्पलानि शशिना सह
संप्लवन्त इत्यादिरनन्योक्तिः, सेयमुभययोगादुभयोक्तिरपदिश्यते । उप-
लक्षणं चैतत् । तेनान्यापि योपमानोपमेयविषये संक्षेपोक्तिः सापि
समासोक्तिरेव भवति ।</p>
<comm><p><q>लावण्येत्यादि</q> । अत्र देशेऽपरैवापूर्वैव केयं लावण्यसिन्धुः सौकुमार्यनदी ।
यत्र चन्द्रेण सह पद्मानि संप्लवन्ते संमिलितानि भवन्ति । यत्र कुम्भिकुम्भतटी
उन्मज्जति उत्थिता भवति । यत्रापरेऽन्ये कदलीप्रकाण्डबिसदण्डाः सन्ति ।
'सिन्धुरब्धौ पुमान्नद्यां स्त्रियाम्' इति मेदिनीकारः । 'तीरदेशे तटी मता' इति च ।
अत्र सिंधूक्त्यान्योक्तिता, यत्रेत्यादिना सिन्धुरेवोक्तेत्यनन्योक्तिता । अन्यानन्या-
तिरिक्तसमासोक्तिं संगृह्णाति---<b>उपलक्षणमिति</b> ।।</p></comm>
