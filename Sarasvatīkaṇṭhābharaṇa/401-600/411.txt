<pb n="411"/>
<p>अत्र रामदृष्टेर्लक्ष्मणमुखादिविनिवेशिन्याः शोभाद्युपमानमालया
प्रतीयमानसादृश्यया विस्तरेणोपमितेर्मालोपमा नामेयं प्रकृतरूपोपमासु
प्रपञ्चोपमाभक्तिः ।।</p>
<comm><p><q>सोहेति</q> । 'शोभेव लक्ष्मणमुखं वनमालेव विकटं हरिपतेरुरः । कीर्तिरिव
पवनतनयमाज्ञेव बलान्यस्य विलगति दृष्टिः ।।' अस्य रामस्य दृष्टिर्लक्ष्मणमुखं
विलगति संबध्नाति । शोभेव दर्शनानन्तरमेव मुखप्रसादात् । हरिपतेः सुग्रीवस्य
विस्तीर्णमुरः सा विलगति वनमालेव पौरुषाध्यवसायनिमित्तम्, समस्तवक्षःस्थल-
विलोकनाद्धवलश्यामलया दृष्ट्या वनमालेव प्रमाणावसरे प्रभुणा सुग्रीवाय प्रसादी-
कृतेति भावः । पवनतनयं हनूमन्तं विलगति कीर्तिरिव, तस्य ज्ञातपौरुषस्य विक-
सितया धवलितगगनया दृष्ट्या निरीक्षणं कृतमिति भावः । बलानि विलगति आज्ञेव,
तदनन्तरमेवातिबलानां तेषां गमनोद्योगात् । 'आपादप्रवणां मालां वनमालेति तां
विदुः ।' इति शाश्वतः । मुखादेराधारस्यैव कर्मता । यद्वा 'उपसर्गेण धात्वर्थो
बलादन्यत्र नीयते ।' इति व्युत्पत्त्या विलगतेः सकर्मकता । इह रामदृष्टेः शोभा-
द्युपमानमालया सूत्रेण ग्रथनमेव, विस्तरेणोपमितेर्मालोपमेयम् । न चेयं बहूपमा;
एकस्य धर्मस्य बहुभिरनुपस्थितत्वात् ।।</p></comm>
<p>रसनोपमा यथा---</p>
<lg><l>'चन्द्रायते शुक्लरुचापि हंसो हंसायते चारुगतेन कान्ता ।</l>
<l>कान्तायते स्पर्शसुखेन वारि वारीयते स्वच्छतया विहायः ।। २० ।।'</l></lg>
<p>अत्र चन्द्रादीनां शौक्ल्यादिभिरभिधीयमानसादृश्यैर्हंसादिभिर्येयं रस-
नान्यायेन पश्चाद्वलनया विस्तरवती हेतुमती च प्रत्ययोपमापङ्क्तिस्तथे-
हैकवाक्यताकरणेन शरद्रमणीयतोयवर्णनमिति सेयं रसनोपमा नाम
प्रकृतरूपोपमासु प्रपञ्चोपमाभक्तिः ।।</p>
<comm><p><q>चन्द्रेति</q> । अथ हंसः श्वेतदीप्त्या चन्द्रायते चन्द्र इवाचरति । प्रिया मनोज्ञ-
गमनेन हंस इवाचरति । वारि जलं स्पर्शसुखेन कान्तेवाचरति । विहायो गगनं
निर्मलतया वारीयते जलमिवाचरति । 'वार्वारि जलम्' इत्यमरः । 'पुंस्याकाश-
विहायसी' इति च । इह पश्चाद्वलना पूर्वापेक्षतया क्षुद्रघण्टिकाक्रमः प्रपञ्चवत्त्वं
रुचेत्यादिहेतुमत्त्वं प्रतीत्युपमाबाहुल्यं च स्फुटमेव । तर्हि प्रकृतरूपता कथं स्यादत
