<pb n="458"/>
<l>बन्धुर्वा स पुराकृतः किमथवा सत्कर्मणां संचयो</l>
<l>मार्गे रूक्षविपत्र/?/शाखिनि जनो यं प्राप्य विश्राम्यति ।। ९२ ।।'</l></lg>	
<p>अत्र न्यग्रोधेनैवोपमानेन प्रतीयमानसादृश्यस्य वर्णनीयवदान्योपमे-
यस्योक्तत्वात्तच्छ्लाघयैव तच्छ्लाघा प्रतीयत इति सेयं प्रतीयमानसादृश्या
श्लाघावती समासोक्तिः ।।</p>
<comm><p><q>उत्तुङ‍गे इत्यादि</q> । तस्य न्यग्रोधस्य वटवृक्षस्य श्लाघा स्वप्रशंसा स्ववचसोक्त्या
किं समाप्यते । किंतु न । तस्य श्लाघा वक्तुमशक्येत्यर्थः । अङ‍गेति सानुनयसंबोधने ।
कीदृशस्य । उत्तुङ‍गे उच्छ्रिते । उच्चावचा निम्नोन्नता ये ग्रावाणः पाषाणास्तद्युक्ते
च शिखरिणि गिरौ कृतावासस्य । श्लाघाहेतुमाह---स वटो बन्धुर्मित्रं वा पुरा
पूर्वं कृतः । अर्थाज्जनेन । अथवा सत्कर्मणां श्रेष्ठव्यापाराणां संचय उपचयः किम् ।
अर्थाज्जनस्य । रूक्षा अस्निग्धा विपत्राः पत्रशून्याः शाखिनो वृक्षा यत्र तादृशे मार्गे
यं वटवृक्षं प्राप्य जनो विश्राम्यति । उच्चावचेत्यत्र बहुव्रीह्यनन्तरं मतुबिति भ्रमो
न कार्यः । उच्चावचग्रावाणोऽत्र सन्तीति विशिष्टस्यैव मत्वर्थसंबन्धाद्बिसकिसल-
यच्छेदपाथेयवन्त इतिवत्केवलाद्विशिष्टस्य भिन्नबुद्धिविषयत्वात् । अत एवादण्डी-
त्यादयो निस्तरङ‍गं प्रयोगा इत्यवधेयम् । 'ग्रावोपलाश्मानः' इत्यमरः । अत्र परोप-
कारितया न्यग्रोधवदान्ययोः सादृश्यं प्रतीयमानं तत एवोभयोः श्लाघापि ।।</p></comm>
<p>सैव गर्हावती यथा---</p>
<lg><l>'किं जातोऽसि चतुष्पथे यदि घनच्छायोऽसि किं छायया
संपन्नः फलितोऽसि किं यदि फलैः पू१र्णोऽसि किं संनतः ।</l>
<l>हे सद्व‍ृक्ष सहस्व संप्रति शिखाशाखाशताकर्षण-
क्षोभोन्मोटनभञ्जनानि जनतः स्वैरेव दुश्चेष्टितैः ।। ९३ ।।'</l></lg>	
<p>अत्रोपमानभूतस्य सद्व‍ृक्षस्य व्याजगर्हणया तदुपमेयः कोऽपि सत्पु-
रुषो विगर्ह्यत इति सेयं प्रतीयमानसादृश्या गर्हावती नाम समासोक्तिः ।</p>
<comm><p><q>किमित्यादि</q> । हे सद्व‍ृक्ष, चतुष्पथे किमर्थं जातोऽस्युत्पन्नोऽसि । यदि त्वं
<!-- NOTES pg=458!-->
१. 'आढ्योऽसि' इति टीकाकारसंमतः पाठः.
