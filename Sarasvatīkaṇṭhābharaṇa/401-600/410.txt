<pb n="410"/>
<p>अत्र वसन्तलक्ष्मीपरिष्कृतलतानां ललनानां च प्रतीयमानसादृश्या-
नामुपमानोपमेयभावविवक्षायां येयमलिवलयादिभिरलकादीनां प्रतीय-
मानसादृश्यानामेव पृथक्पृथगिवशब्दप्रयोगवतीति विस्तरेणावयवि-
नोऽवयवानां चेति सामस्त्येन वाक्यार्थयोरौपम्योक्तिभङ्गिः । सेयं स-
मस्तोपमानाम प्रकृतरूपोपमासु प्रपञ्चोपमाभक्तिः ।।</p>
<comm><p><q>अलीत्यादि</q> । लता वसन्ते ललना इव स्त्रिय इवाधिकं शोभन्ते । कैः ।
अलकैरिव भृङ‍गवृन्दैः, पुष्पगुच्छैः कुचैरिव, पल्लवैः पाणिभिरिव । इहावयविनो-
र्लतास्त्रीरूपयोरवयवानामेकदेशानामलिवलयालकादीनां सामग्र्येणोपमानोपमेयभावात्
समस्तोपमेयम् । तेषां च प्रकृतत्वं प्रसिद्धमेव ।।</p></comm>
<p>एकदेशोपमा यथा---</p>
<lg><l>'कमलदलैरधरैरिव दशनैरिव केसरैर्विराजन्ते ।</l>
<l>अलिवलयैरलकैरिव कमलैर्वदनैरिव नलिन्यः ।। १८ ।।'</l></lg>
<p>अत्र नलिनीनां विलासिनीनां च परस्परमुपमानोपमेयभावे वक्तव्ये
विलासिनीलक्षणमुपमानार्थम्, एवमवयवान्तराणि च यानि स्तनाद्युप-
मेयानि, तानि परित्यज्य कमलमेवैकं तदवयवैर्दलादिभिः सहाधरादि-
भिरुपमानैः पृथक्पृथगिवप्रयोगाद्विस्तरेणोपमितम् । तेनेयमेकदेशोपमा
नाम प्रकृतरूपोपमासु प्रपञ्चोपमाभक्तिः ।।</p>
<comm><p><q>कमलेति</q> पद्मिन्यः शोभन्ते । कैः । अधरैरिव पद्मपत्रैः/?/, दन्तैरिव किंजल्कैः,
अलकैरिव भृङ‍गसंघैः, मुखैरिव पद्मैः । इह विस्तरोपमया प्रपञ्चोपमा, हंसस्तना-
दित्यागात्कमलदलादिना सहाधरादेरेकदेशस्योपमया चैकदेशोपमेयम् ।।</p></comm>
<p>मालोपमा यथा---</p>
<lg><l>'सोहव्व लक्खणमुहं वणमालव्व विअडं हरिवइस्स उरम् ।</l>
<l>कित्तिव्व पवणतणअं आणव्व बलाइं से विलग्गइ दिट्ठी ।। १९ ।।'</l></lg>
<lg><l>[शोभेव लक्ष्मणमुखं वनमालेव विकटं हरिपतेरुरः ।</l>
<l>कीर्तिरिव पवनतनयमाज्ञेव बलान्यस्य विलगति दृष्टिः ।।]</l></lg>
