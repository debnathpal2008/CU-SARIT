<pb n="423"/>
विषं निर्मोक इति भुजगपक्षे येऽवयवास्तेषामाहार्यत्वादिदमाहार्यावयवं
नाम रूपकमङ‍गप्रधानरूपकेष्वर्थभूयिष्ठरूपकभेदः । अत्रापि कुम्भकर्ण-
संबन्धपरिघट्टितगलितविशिष्टानामवयवानामेव दशाननभुजगभीषणतरी-
करणक्रियायां प्राधान्यमवगम्यते ।।</p>
<comm><p><q>तो इत्यादि ।</q> 'ततः कुम्भकर्णप्रतिवचनदण्डपरिघट्टितामर्षघोरविषः । गलि-
तांशुकनिर्मोको जातो भीषणनरो दशाननभुजगः ।।' ततोऽनन्तरं दशानन एव
भुजगः सर्पः सोऽतिभयानको जातः । कीदृशः । कुम्भकर्णप्रतिवचनमेव दण्डस्तेन
परिघट्टित उत्थापितोऽमर्ष एव घोरविषं यस्य सः । गलितश्च्युतोंशुकं वस्रमेव
निर्मोकः कञ्चुको यस्य सः । 'समौ कञ्चुकनिर्मोकौ' इत्यमरः । इह प्रतिवचनादीना-
मवयवत्वाभावादाहार्यावयवता, तेषामेव प्राधान्यादाहार्यावयवरूपकमिदम् ।।</p></comm>
<p>उभयावयवं यथा---</p>
<lg><l>'यस्या बीजमहंकृतिर्गुरुतरो मूलं ममेतिग्रहो
नित्यत्वस्मृतिरङ‍कुरः सुतसुहृद्भ‍ृत्यादयः पल्लवाः ।</l>
<l>स्कन्धो दारपरिग्रहः परिभवः पुष्पं फलं दुर्गतिः
सा मे त्वच्चरणार्हणापरशुना तृष्णालता लूयताम् ।। ३९ ।।'</l></lg>
<p>अत्र बीजं मूलमङ‍कुरः पुष्पं फलमिति लतापक्षे सहजाः, तृष्णापक्षे
पुनरहंकृत्यादय आहार्यावयवा इति तदिदं सहजाहार्याणामवयवानां
परस्परमुपमानोपमेयभावरूपणेनोभयावयवं नाम रूपकमिदमङ‍गप्रधानरूप-
केष्वर्थभूयिष्ठरूपकभेदः । अत्रापि चाहंकारममताध्रौव्यस्मरणसुतादि-
दारपरिग्रहपराभवदुर्गतीनामवयवानामेव बीजादिरूपेण रूपितानां
भगवदाराधनकुठारेण तृष्णालता लूयतामिति प्रार्थनक्रियया समावेशेन
प्राधान्यमवगम्यते ।।</p>
<comm><p><q>यस्या इत्यादि</q> । सा मम तृष्णैव लता हे कृष्ण, त्वत्पादपूजापरशुना लूयतां
छिद्यताम्, त्वच्चरणार्हणैव परशुः कुठारः । यस्यास्तृष्णालताया अहंकृतिरहंकार एव
बीजमादिकारणम्, गुरुतरो ममेतिग्रहो ममत्वनिश्चयो मूलम्, नित्यमिदमिति
