<pb n="434"/>
<p>अत्र दीपशिखादिद्रव्ययोगकृतं साम्यं सामान्यविशेषरूपौ संचारिणी
दीपशिखेति च राजमार्गाट्ट इति च दृष्टान्तौ पूर्वमेवोपन्यस्तौ । सेयं
विशेषतो द्रव्ययोगनिमित्तसाम्या पूर्वा नाम दृष्टान्तोक्तिः साम्यभेदः ।।</p>
<comm><p><q>संचारिणीत्यादि</q> । सा पतिंवरा इन्दुमती यं यं भूमिपालं व्यतीयाय तत्याज
स स भूमिपालो विवर्णभावं विवर्णत्वं प्रपेदे लेमे । यथा रात्रौ संचरिणी
दीपशिखा यं यं राजमार्गाट्टं व्यतिक्रामति स स राजमार्गाट्टो वैवर्ण्यं प्राप्नोति तथे-
त्यर्थः । व्यतीयायेति व्यतिपूर्वात् 'इण् गतौ' इति धातोर्लिटि रूपम्। अट्टो
अटारीति प्रसिद्धः । 'स्यादट्टः क्षौममस्त्रियाम्' इत्यमरः । इह संचरणत्वसामान्य-
योगात्सामान्यरूपता, राजमार्गाट्ट इति विशेषरूपता ।।</p></comm>
<p>द्र्व्ययोगनिमित्तसाम्यैव सामान्यत उत्तरा यथा---</p>
<lg><l>'उज्ज्वलालोकया स्निग्धा त्वया त्यक्ता न राजते ।</l>
<l>मलीमसमुखा वर्तिः प्रदीपशिखया यथा ।। ५५ ।।'</l></lg>
<p>अत्र द्रव्ययोगकृतं साम्यं सामान्यरूपश्च प्रदीपः पश्चात्प्रदीपशिखा-
वर्तिर्दृष्टान्तः । सेयं यथोक्तरूपोत्तरा नाम दृष्टान्तोक्तिः साम्यभेदः ।।</p>
<comm><p><q>उज्ज्वलेत्यादि</q> । त्वया त्यक्ता स्निग्धा स्नेहवती सखी न राजते इति प्रियायाः
सखीं प्रति पत्युर्वचनम् । त्वया कीदृश्या । उज्ज्वलो निर्मल आलोको दर्शनं यस्या-
स्तया । स्निग्धा कीदृशी । मलीमसं म्लानं मुखं यस्याः सा । यथा प्रदीपशिखया
त्यक्ता वर्तिर्न शोभते तथेत्यर्थः । प्रदीपशिखया कीदृश्या । उज्ज्वल आलोक उद्द‍योतो
यस्यास्तया । वर्तिः कीदृशी । स्निग्धा स्नेहवती, स्नेहस्तैलम् । मलानमुखी च ।
'मलीमसं तु मलिनम्' इत्यमरः । इह नायिकाशिखयोर्द्रव्ययोर्योगः । दृष्टान्तस्य
सामान्यरूपता पश्चादुपादीयमानता च व्यक्तैव ।।</p></comm>
<p>सैव क्रियागुणयोगनिमित्तसाम्या विशेषतो यथा---</p>
<lg><l>'तो ताण हअच्छाअं णिच्चललोअणसिहं पउत्थपआवम् ।</l>
<l>आलेक्खपईवाणं व णिअअं पइइचडुलत्तणं पि विअलिअम् ५६'</l></lg>
<lg><l>[ततस्तेषां हतच्छायं निश्चललोचनशिखं प्रोषितप्रतापम् ।</l>
<l>आलेख्यप्रदीपानामिव निजकं प्रकृतिचटुलत्वमपि विगलितम् ।।]</l></lg>
