<section>
<head>दुष्करो नाम तृतीयः परिच्छेद ।</head>
<p>[92b] तदेवमर्थालङ्कारं परिच्छिद्यानुप्रास[प्रस]ङ्गोक्तलक्षणानुवादेन यमक-
प्रपञ्चपुरःसरं दुष्करपरिच्छेदमारिप्सुराह—</p>
<lg type="mula">
  <l>अव्यपेतव्यपेतात्मा व्यावृत्तिर्वर्णसंहतेः ।</l>
  <l>यमकं तच्च पादानामादिमध्यान्तगोचरम् ॥ १ ॥</l>
</lg>
<p>वर्णानां स्वरव्यञ्जनानां संहतेः समुदायस्य व्यावृत्तिरावृत्तिः पुनरुच्चारणम् ।
नैकस्य वर्णस्य, तस्या अनुप्रासत्वात् । यथोक्तम्— वर्णावृत्तिरनुप्रासः <ref>[१. ५५]</ref> इति ।
तत्प्रसङ्गेन आवृत्तिमेव सङ्घातगोचरां यमकं विदुः [१. ६१] इति कृतलक्षणं यमकम् ।
तदेवमनूद्य यमकं विधीयते । सा च व्यावृत्तिः [कीदृशी ?] वर्णान्तरेणा-
व्यपेतोऽव्यवहितः व्यपेतो व्यवहितश्चात्मा स्वरूपं यस्या इत्यव्यपेतव्यपेतात्मा ।
तथा वर्णान्तराव्यवहिता वर्णसंहतेरावृत्तिरव्यपेतयमकम् । या तु व्यवहिता तद्
व्यपेतयमकमिति द्विधा यमकं तावद् विकल्प्यते । तच्चैतद् द्विविधं यमकं विषय-
निरूपणायामादिश्च मध्यश्चान्तश्च गोचरो विषयोऽस्येत्यादिमध्यान्तगोचरं विज्ञेयम् ।
कस्य ? पादानां प्रत्येकं चतुर्णां श्‍लोकावयवानाम् । सापेक्षार्थे गमकत्वात् समासः ॥</p>
<p>पादचतुष्टयस्यादिमध्यान्तभाविनो यावन्तः प्रकाराः सम्भवन्ति तान् दर्शयति—</p>
<lg type="mula">
  <l>एकद्वित्रिचतुष्पादयमकानां विकल्पनाः ।</l>
  <l>आदिमध्यान्तमध्यान्तमध्याद्याद्यन्तसर्वतः ॥ २ ॥</l>
</lg>
<p>एकपादयमकस्य द्विपादयमकस्य त्रिपादयमकस्य चतुष्पादयमकस्य [च]
विकल्पना विकल्पाः प्रभेदाः कथ्यन्ते भवन्तीति वा शेषः । पादस्यैकस्य पादद्वयस्य
पादत्रयस्य पादचतुष्टयस्य वा आदितो वा मध्यतो वान्ततो वा । आदौ मध्येऽन्ते
वेति त्रयो विकल्पास्तावत् । मध्यतोऽन्ततश्चादिमं वर्जयित्वेति चतुर्थो विकल्पः ।
मध्यत आदितश्चान्त्यं विहायेति पञ्चमः । आदितोऽन्ततश्च मध्यं त्यक्त्वेति षष्ठः ।
<pb n="203"/>
सर्वत आदौ मध्येऽन्ते चेति सप्तमो विकल्पः । सर्वत इत्यस्यान्ते श्रुतस्य तसः प्रत्येकं
सम्बन्धात् । सप्तम्यर्थश्चायम् । तथा च प्रथमं विवृतमादौ मध्येऽन्ते वेति । अन्यत्रा-
प्येवं योज्यम् । यदा च सर्वतो यमकं तदा पादाभ्यासादयो विकल्पा जायन्ते ॥</p>
<p>एते सप्त विकल्पा मौलाः परस्परसङ्करभाजोऽनेकधा प्रसरन्तीति दर्शयन्नाह—</p>
<lg type="mula">
  <l>अत्यन्तबहवस्तेषां भेदाः सम्भेदयोनयः ।</l>
  <l>सुकरा दुष्कराश्चैव दृश्यन्ते तत्र केचन ॥ ३ ॥</l>
</lg>
<p>तेषां सप्तानां [93a] विकल्पानां सम्भेदः सङ्करो मिश्रत्वमुच्चावचप्रकारः योनिः
प्रभवो येषां ते सम्भेदयोनयः । भेदाः प्रकाराः अत्यन्तबहवो भूयांसो भवन्ति । एकत्र
श्‍लोके क्वचिदादियमकं क्वचिन्मध्ययमकं क्वचिदन्तयमकं क्वचिन्मध्यान्तयमकं
क्वचिन्मध्यादियमकं क्वचिदाद्यन्तयमकं क्वचित् सर्वत्र इत्येवमेतेऽनेकधा प्रसरन्ति ।
ते चैते सुखेन क्रियन्ते प्रयुज्यन्त इति सुकराः, तद्विपरीताश्च दुष्करा इति द्विधा
पुनः संगृह्यन्ते । तत्र ते सुकरेषु दुष्करेषु च केचन केचिद् भेदा न सर्वेऽतिप्रसङ्गाद्
दृश्यन्ते उदाह्रियन्ते ॥</p>
<lg type="mula">
  <l>मानेन मानेन सखि प्रणयोऽभूत् प्रिये जने ।</l>
  <l>खण्डिता कण्ठमाश्‍लिष्य तमेव कुरु सत्रपम् ॥ ४ ॥</l>
</lg>
<p>सखि ! प्रिये जने विषयेऽनेन सङ्गमसुखविरोधिना मानेन प्रातिकूल्येन सह
प्रणयपरिचयो मा भूत् । तव मानो न कार्य इति यावत् । यदि न मानः कर्तव्यः
किमिदानीं क्रियताम् ? येन खण्डिता वञ्चितासि तस्य कण्ठमाश्‍लिष्य तमेव प्रियं
कृतव्यलीकं सत्रपं सलज्जं कुरु विनयवर्त्मना तमेव विलक्षं विधेहि । किं मानेनेति ?
शब्दार्थप्रधानमेतद् यमकव्याख्यानं क्रियते, भावार्थचर्चायामतिविस्तरप्रसङ्गात् ।
इदं प्रथमपादादियमकम् ॥</p>
<lg type="mula">
  <l>मेघनादेन हंसानां मदनो मदनोदिना ।</l>
  <l>नुन्नमानं मनः स्त्रीणां सह रत्या विगाहते ॥ ५ ॥</l>
</lg>
<p>मदनः कामः रत्या कलत्रेण सह स्त्रीणां मनो विगाहते प्रविशति । कि-
विशिष्टम् ? हंसानां मदं नुदतां मेघानां नादेन नुन्नो निरस्तो मानोऽस्येति नुन्नमानं
मानसं वा अवेहि । तस्मिन्नवकाशमसौ लभते । इदं द्वितीयपादादियमकम् ॥</p>﻿
<pb n="204"/>
<lg type="mula">
  <l>राजन्वत्यः प्रजा जाता भवन्तं प्राप्य साम्प्रतम् ।</l>
  <l>चतुरं चतुरम्भोधिरसनोर्वीकरग्रहे ॥ ६ ॥</l>
</lg>
<p>चत्वारः पूर्वादयोऽम्भोधयः परिखे[वोप]योगादिसाधर्म्येण रसना मेखला
यस्याः तस्या उर्व्या भुवः करो हस्तो बलिश्चेति श्‍लिष्टम् । तस्य ग्रहे उपादाने चतुरं
भ[वन्तं] प्राप्य प्रजा जना राजन्वत्यः सौराज्ययोगात् जाता अभूवन् साम्प्रतमद्येति
तृतीयपादादियमकम् ॥</p>
<lg type="mula">
  <l>अरण्यं कैश्चिदाक्रान्तमन्यैः सद्म दिवौकसाम् ।</l>
  <l>पदातिरथनागाश्वरहितैरहितैस्तव ॥ ७ ॥</l>
</lg>
<p>तवाहितैः शत्रभिः कैश्चित्पलायमानैररण्यमाक्रान्तम् । उत्सृष्टगृहै[र्वनं] प्रविष्ट-
[मित्यर्थः] । [93b] अन्यैस्त्वत्कृपाणभ्रमोज्भ्कतप्राणैदिवौकसां सद्म स्वर्गमाक्रान्त-
मारूढम् । किंभूतैः ? पदातिभिः रथैर्नागैरश्‍वैश्च रहितैस्त्यक्तैः । [अत्रारण्यगमनं
स्वर्गगमनं वा भुवि निःस]हायत्वात् । तेन वा [भवत्त]स्तेषामाच्छादनात् । इदं
चतुर्थपादादियमकम् ॥</p>
<lg type="mula">
  <l>मधुरं मधुरम्भोजवदने वद नेत्रयोः ।</l>
  <l>विभ्रमं भ्रमरभ्रान्त्या विडम्बयति किं न्विदम् ॥ ८ ॥</l>
</lg>
<p>अम्भोजमिव वदनमस्या इत्यम्भोजवदना [तस्याः सम्बुद्धिः] । तव नेत्रयोर्वि-
भ्रमं चञ्चलत्वं मधुरं रम्यं भ्रमरा[णां भ्रान्त्या चा]पलेन विडम्बयति अनुकरोति
मधुर्वसन्तः किं न्विदं वद ब्रूहि इति कश्चिच्चाटुकारः प्रियामुपलालयति । प्रथमद्वितीय-
पादादियमकम् ॥</p>
<lg type="mula">
  <l>वारणो वा रणोद्दामो हसो वा स्मर ! दुर्धरः ।</l>
  <l>न यतो नयतोऽन्तं नस्तदहो विक्रमस्तव ॥ ९ ॥</l>
</lg>
<p>[हे स्मर !] यतो यस्मा[त् नः अस्मान्] अन्तं नाशं नयतः प्रापयतस्तव
रणे उद्दामः क्षमो वारणो वा हस्ती वा, हयोऽश्वो वा दुर्धरः सांग्रामिको नास्ति ।
<pb n="205"/>
तत्तस्मादहो विचित्रीयते विक्रमस्तव यद् विना रणोपकरणे[नास्मद्विधाः] आसादिताः
त्वयेति प्रथमतृतीयपादादियमकम् ॥</p>
<lg type="mula">
  <l>राजितैराजितैक्ष्ण्येन जीयते त्वादृशैर्नृपैः ।</l>
  <l>नीयते च पुनस्तृप्तिं वसुधा वसुधारया ॥ १० ॥</l>
</lg>
<p>त्वादृशैः शक्तिसम्पन्नैर्नृपैराजौ रणे तैक्ष्ण्येन शौर्येण राजितैर्दीप्तैर्वसुधा पृथिवी
जीयते । पुनस्तदनु वसुनो धनस्य धारया सन्तानेन दीयमानया करणेन हेतुना वा
तृप्तिमभिलाषपर्यन्तं नीयते च । न केवलं जीयत एव वसुधेत्यत्राप्युक्तम् । प्रथम-
चतुर्थपादादियमकमिदम् ॥</p>
<lg type="mula">
  <l>करोति सहकारस्य कलिकोत्कलिकोत्तरम् ।</l>
  <l>मन्मनो मन्मनोऽप्येष मत्तकोकिलनिस्वनः ॥ ११ ॥</l>
</lg>
<p>सहकारस्य कलिका मञ्जरी उत्कलिका उत्कण्ठा उत्तरा प्रबला यस्य [तथा
उत्कलि]कोत्तरं [तद्]बहुलं मम मन करोति । पर्युत्सुकयतीति यावत् । मत्तस्य
कोकिलस्य निस्वनः शब्दोऽप्येषो[ऽत्यन्त]मधुरः मन्मनः उत्कलिकोत्तरं करोतीति
प्रकृतम् । अत्र द्वितीयतृतीयपादादियमकम् ॥</p>
<lg type="mula">
  <l>कथं त्वदुपलम्भाशाविहताविह तादृशी ।</l>
  <l>अवस्था नालमारोढुमङ्गनामङ्गनाशिनी ॥ १२ ॥</l>
</lg>
<p>तवोपलम्भे समागमे आशा मनोरथः तस्य विहतौ विघाते इह अस्यां सत्यां
तादृशी अभिलाषचिन्तनानुस्मृतिगुणकीर्तनोद्वेगविलापोन्माद[मूर्च्छा]व्याधिजडता-
क्रमेण प्रवृद्धावस्था अङ्गं नाशयतीत्यङ्गनाशिनी दशमी । तादृशीमित्यपि पठ्यते ।
तत्राङ्गनां तादृशीं त्व[द]नुरागपरवशामिति व्याख्येयम् । [अङ्गनाम्] आरोढुमा-
सादयितुं कथं नालं न समर्था ? आरोहत्येव । नात्र सन्देहः । तदनुकम्प्यतामङ्ग !
वराकी । किं स्त्रीवधपातकदोहदेनेति [94a] द्वतीयचतुर्थपादादियमकम् ॥</p>
<lg type="mula">
  <l>निगृह्य नेत्रे कर्षन्ति बालपल्लवशोभिना ।</l>
  <l>तरुणा तरुणान् कृष्टानलिनो नलिनोन्मुखाः ॥ १३ ॥</l>
</lg>﻿
<pb n="206"/>
<p>तरुणा वृक्षेण बालैः पल्लवैः शोभमानेन नेत्रे निगृह्य कृष्टान् विक्षिप्तमनसः
तरुणान् यूनः अलिनो भ्रमरा नलिनेषून्मुखाः प्रवृत्ताः । नेत्रे चक्षुषी निगृह्य दर्शन-
सुभगतया गृहीत्वा कर्षयन्ति अभिमुखीकुर्वन्ति । उभयदर्शनवशव्याकुलास्तरुणा इति
यावत् । अत्र तृतीयचतुर्थपादादियमकम् ॥</p>
<lg type="mula">
  <l>विशदा विशदामत्तसारसे सारसे जले ।</l>
  <l>कुरुते कुरुतेनेयं हंसी मामन्तकामिषम् ॥ १४ ॥</l>
</lg>
<p>सरस इदं [सारसं तत्र] सारसे जले, किंभूते ? विशतो विगाहमाना आमत्ताः
सारसाः पक्षिणो यस्मिन् [तत्र] विशदामत्तसारसे व्यवस्थिता विशदा शुक्ला हंसीयं
विरहिजनोद्वेजनीयत्वात् मधुरेणापि कुत्सितेनाविषह्येन रुतेन शब्देन हेतुना करणेन
[वा] अन्तकस्य मृत्योरामिषं ग्रासं मां कुरुते, मां हन्तीति यावत् । प्रथमद्वितीय-
तृतीयपादादियमकं विकल्पितमिदम् ॥</p>
<lg type="mula">
  <l>विषमं विषमन्वेति मदनं मदनन्दनः ।</l>
  <l>सहेन्दुकलयापोढमलया मलयानिलः ॥ १५ ॥</l>
</lg>
<p>मलयानिलो ममानन्दन पीडाहेतुः अपोढम् अपगतं मलम् अत इति अपोढ-
मलया विशदया इन्दोः कलया सह मदनं कामं नाम विषमं विषम् आशुनाशक-
त्वात् । अन्वेति अनुसरति उपनयती[?]त्यर्थः । अन्वेत्यनुकरोतीति वा व्याख्येयम्,
मलयानिलश्चन्द्रकला च तादृगत्यन्ततापकरत्वात् मदनायत्तौ इत्यर्थः । प्रथम-
द्वितीयचतुर्थपादादियमकमिदम् ॥</p>
<lg type="mula">
  <l>मानिनी मा निनीषुस्ते निषङ‍गत्वमनङ‍ग मे ।</l>
  <l>हारिणी हारिणी शर्म तनुतां तनुतां वतः ॥ १६ ॥</l>
</lg>
<p>अनङ्ग ! तव निषङ्गत्वं तूणीरत्वं शरनिकरपूरयोगेन मा मां निनीषुर्नेतुम्
इच्छन्ती मानिनी काचिद् विवक्षितास्त्री हारिणी मुक्तालतालंकृता, अनेना[हा]र्यं
रूपमुक्तम् । स्वभावरूपगुणयोगाच्च मनोहरा मे मम तनुतां कृशत्वं प्राणसन्देहं यतः
गच्छतः शर्म समागमसुखं जीवितं तनुतां करोतु । प्रसीद, आज्ञापयैनाम् । देव !
त्वमेवास्याः प्रभवसीति प्रथमतृतीय वतुर्थपादादियमकं विकल्पितम् ॥</p>﻿
<pb n="207"/>
<lg type="mula">
  <l>जयता त्वन्मुखेनास्मानकथं न कथं जितम् ।</l>
  <l>कमलं कमलङ्कुर्वदलिमद्दलि मत्प्रिये ॥ १७ ॥</l>
</lg>
<p>मम प्रिये मत्प्रिये ! तव मुखेनास्मानेवं मुखरान् जयता वशीकुर्वता अकथं न
विद्यते कथास्येत्यवचनम्, विकासयोगेन दलानि प्रशस्तानि पत्राण्यस्मिंन् इति दलि ।
प्रबुद्धमिति यावत्, अतश्च मकरन्दलोलुपमधुप[94b]योगात्, अलयोऽस्मिन्
विद्यन्ते इति अलिमत् । एवं च गुणयोगात् कमुदकमाश्रयमलङ्कुर्वत् भूषयत् कमलं
पद्मपर्यायमपि कथमवचनं [सत्] न जितं जितमेवेति कमलेन मुखमुपमितम् । अत्र
द्वितीयतृतीयचतुर्थपादादियमकमाविष्कृतम् ॥</p>
<lg type="mula">
  <l>रमणी रमणीया मे पाटला पाटलांशुका ।</l>
  <l>वारुणीवारुणीभूतसौरभा सौरभास्पदम् ॥ १८ ॥</l>
</lg>
<p>रमणी स्त्री काचित् अभिमता रमणीया मनोज्ञा मे मम । किंभूता ? पाटलपुष्प-
वदापाटलमरुणमंशुकं यस्याः सा । तथा सौरभस्य सुगन्धितायाः कृत्रिमस्य सहजस्य
चास्पदं भूमिः । कथमिव तादृशी दृश्यते ? अरुणीभूता सौरी सूर्यसम्बन्धिनी भा
दीप्तिर्यस्याः सा तथाभूता वारुणी पश्चिमा दिगिव रमणीयेति प्रकृतम् । पादचतुष्टया-
दियमकमुक्तम् ॥</p>
<lg type="mula">
  <l>इति पादादियमकमव्यपेतं विकल्पितम् ।</l>
  <l>व्यपेतस्यापि वर्ण्यन्ते विकल्पास्तस्य केचन ॥ १९ ॥</l>
</lg>
<p>आदियमकमव्यपेतं विकल्प्योपसंहरति- इत्युक्तेन प्रकारेण पादानामेकशः
द्विशः त्रिशः चतुर्णां च, आदौ आदिर्वा यमकमव्यपेतमव्यवहितं विकल्पितमनेकधा
विभक्तम् । तस्य यमकस्य व्यपेतस्य व्यवहितस्यापि, न केवलमव्यपेतस्य विकल्पाः
प्रभेदाः केचित् कतिपये, न सर्वे, वर्ण्यन्त उदाह्रियन्त इति ॥</p>
<lg type="mula">
  <l>मधुरेणदृशां मानमधुरेण सुगन्धिना ।</l>
  <l>सहकारोद्गमेनैव शब्दशेषं करिष्यति ॥ २० ॥</l>
</lg>
<p>एणदृशां स्त्रीणां नानाप्रियजनवैमुख्यं शब्द उपमानेत्यादिवाचकः शेषोऽवशिष्टः,
अर्थस्य विगमात् यस्य तं शेषमसन्तं करिष्यति मधुर्वसन्तः । केन ? मधुरेण
<pb n="208"/>
मनोज्ञेन सुगन्धिना सुरभिणा सहकारस्योद्गमेनाङ्कुरेणैव । कुं बहुना ? स हि तादृशो
मानविरुद्धरागमुपनयन् मानस्य शेषीकरणे करणत्वं प्रतिपद्यते । प्रथमद्वितीयपादादि-
वर्तिव्यपेतयमकम् ॥</p>
<lg type="mula">
  <l>करोऽतिताम्रो रामाणां तन्त्रीताडनविभ्रमम् ।</l>
  <l>करोति सेर्ष्यं कान्ते वा श्रवणोत्पलताडनम् ॥ २१ ॥</l>
</lg>
<p>रामाणामतिताम्रः करः पाणिः तन्त्रीणां वीणागुणानां ताडनं वादनमेव
विभ्रमं लीलां करोति विधत्ते, कान्ते पत्यौ विषये श्रवणोत्पलेनावतंसकुवलयेन ताडनं
प्रहारं वा सेर्ष्यमीर्ष्यया सह वर्तमानं सासूयं करोति इति प्रकृतम्, तादृशमेव हि
कर्म तस्य योग्यम् । प्रथमतृतीयपादादिविषयं यमकमिदम् ॥</p>
<lg type="mula">
  <l>सकलापोल्लसनया कलापिन्यानुनृत्यते ।</l>
  <l>मेघाली नर्तिता वातैः सकलापो विमुञ्चति ॥ २२ ॥</l>
</lg>
<p>वातैर्नर्तिता मन्दमन्दमान्दोलिता [95a] मेघानामाली माला सकलाः सर्वाः
न काश्चिदेव । अपो जलानि विमुञ्चति वर्षति, कलापस्य बर्हभारस्योल्लसनं विस्तारः ।
तेन सह वर्तते सकलापोल्लसनया कलापिन्या मयूराङ्गनया प्रमुदितया अनुनृत्यते
वृष्ट‍यनन्तरं नट्यते । प्रथमचतुर्थपादादिगोचरं व्यपेतयमकमेतत् ॥</p>
<lg type="mula">
  <l>स्वयमेव गलन्मानकलि कामिनि ते मनः ।</l>
  <l>कलिकामद्य नीपस्य दृष्ट‍वा कां नु स्पृशेद् दशाम् ॥ २३ ॥</l>
</lg>
<p>हे कामिनि ! ते तव मनश्चित्तं स्वयमात्मनैव तादृश[द्रावक]वस्तुनो दर्शनम्
अन्तरेण गलति वर्तमानो मान एव कलिर्वर्तते अर्थान्तरम् । अद्य प्रावृषि नीपस्य
तरोः कलिकां साक्षादिवोत्कलिकां दृष्ट‍वा कां कीदृशीं दशामवस्थां स्पृशेद् गच्छेद् इति
न विद्मः । सुतरां रागवक्तव्यतां यास्यतीति भावः । नु वितर्के । द्वितीयतृतीयपादा-
दिव्यपेतयमकम् ॥</p>
<lg type="mula">
  <l>आरुह्याक्रीडशैलस्य चन्द्रकान्तस्थलीमिमाम् ।</l>
  <l>नृत्यत्येष चलच्चारुचन्द्रकान्तः शिखावलः ॥ २४ ॥</l>
</lg>﻿
<pb n="209"/>
<p>एष शिखावलो मयूरः चन्द्रकस्य बर्हस्यान्तोऽग्रभागः लसन्नाकम्पमानश्चारु
शोभनः चन्द्रकान्तोऽस्येति लसच्चारुचन्द्रकान्तः आक्रीडशैलस्य क्रीडापर्वतस्य
सम्बन्धिनीमिमां सन्निहितचन्द्रकान्तस्य मणेस्तद्रूपां वा स्थलीं भूमिमारुह्य नृत्यति ।
द्वितीयचतुर्थपादादिव्यपेतयमकम् ॥</p>
<lg type="mula">
  <l>उद्धृता राजकादूर्वी ध्रियतेऽद्य भुजेन ते ।</l>
  <l>वराहेणोद्धृता यासौ वराहेरुपरिस्थिता ॥ २५ ॥</l>
</lg>
<p>वराहेण क्रोडवपुषा विष्णुना उद्धृता जलधेर्वरस्योत्तमस्याहेः शेषस्योपरिस्थिता
च या असौ सर्वा उर्वी पृथिवी राजकाद् राजसमूहाद् उद्धृता विजित्य गृहीता, अद्य
सम्प्रति ते भुजेन बाहुना सर्वाभिसारिणा ध्रियते यथान्यायं परिपाल्यते । तृतीयचतुर्थ-
पादादिव्यपेतयमकम् ॥</p>
<lg type="mula">
  <l>करेण ते रणेष्वन्तकरेण द्विषतां हताः ।</l>
  <l>करेणवः क्षरद्रक्ता भान्ति सान्ध्यघना इव ॥ २६ ॥</l>
</lg>
<p>ते तव करेण भुजेन [रणेषु] द्विषतां शत्रूणामन्तं नाशं करोत्यन्तकरेण हता
[जनित]क्षताः करेणवो द्विषतां हस्तिनः क्षरद्रक्तं रुधिरमेषामिति क्षरद्रक्ताः तथा सन्तः
सन्ध्यानुरक्ता घनाः सान्ध्यघना इव सरागधरापयोधरा इव भान्ति । प्रथमद्वितीय-
तृतीयपादादिव्यपेतयमकम् ॥</p>
<lg type="mula">
  <l>परागतरुराजीव वातैर्ध्वस्ता भटैश्चमूः ।</l>
  <l>परागतमिव क्वापि परागततमम्बरम् ॥ २७ ॥</l>
</lg>
<p>परा शत्रुभूता चमूः सेना भटैः शूरैर्ध्वस्ता भग्ना । कथमिव ? अगे पर्वते
[स्थितानां] तरूणां राजिः संघातो वातैरिव । अत्र च व्य[ति]करे [क्वापि] क्वचित्
स्थानेऽनिर्दिष्टे परागैः पांशुभिः समरसंक्षोभप्रभवैस्ततं व्याप्तमम्बरमाकाशमिदं
परागतं विद्रुतं लीनमिवाभूत् । एवमतितुमुलं [95b] रणमभवत् । प्रथमतृतीयचतुर्थ-
पादादिव्यपेतयमकम् ॥</p>
<lg type="mula">
  <l>पातु वो भगवान् विष्णुः सदानवघनद्युतिः ।</l>
  <l>स दानवकुलध्वंसी सदानवरदन्तिहा ॥ २८ ॥</l>
</lg>﻿
<pb n="210"/>
<p>स त्रैलोक्यविख्यातः विष्णुर्भगवानिति पूजावचनम् । वो युष्मान् पातु
अपायाद् रक्षतु सदा नित्यम् । नवस्य नूतनस्य जलगर्भस्य घनस्य मेघस्येव द्युतिर्दीप्तिः
अस्येति नवघनद्युतिः । श्याम इति यावत् । दानवानामसुराणां कुलं ध्वंसयति इति
दानवकुलध्वंसी । सह दानेन मदेन वर्तते सदानो मत्तः । वरश्चासौ दन्ती च
सदानश्चासौ वरदन्ती च कुवलयापीडादिः तं हतवान् सदानवरदन्तिहा । द्वितीय-
तृतीयचतुर्थपादादिव्यपेतयमकम् ॥</p>
<lg type="mula">
  <l>कमलेः समकेशान्ते कमलेर्ष्याकरं मुखम् ।</l>
  <l>कमलेख्यं करोषि त्वं कमलेवोन्मदिष्णुषु ॥ २९ ॥</l>
</lg>
<p>ते तव कं शिरः । समाः केशा अस्येति समकेशम् । कस्य ? अलेर्भ्रमरस्य
अलिन इत्यर्थः । भृङ्गस्येव श्यामशिरोरुहं तव शोभतेतराम् । मुखं च ते कमलेन पद्मेन
सहेर्ष्याकरम् । तत्साम्यात् कमलमिव मुखं विराजत इत्यर्थः । एवं वराङ‍गी त्वं कमला
लक्ष्मीरिवोन्मदिष्णुषु ये केचित् कामोन्मादशीलास्तेषु मध्ये कं नाम पुरुषम् अलेख्य-
मगणनीयमुन्मदिष्णुतया करोषि ? यस्तज्जां शोभामीदृशीं पश्यति तं सर्वमेवोन्मा-
दयसि न किञ्चिन्मुञ्चसीत्यर्थः । पादचतुष्ट‍यादिव्यपेतयमकमेकजातीयम् ॥</p>
<lg type="mula">
  <l>मुदा रमणमन्वीतमुदारमणिभृषणाः ।</l>
  <l>मदभ्रमदृशः कर्तुमदभ्रजघनाः क्षमाः ॥ ३० ॥</l>
</lg>
<p>अदभ्रजघनाः स्‍त्रियो मदेन यौवनमधुपानादिसम्भूतेन । भ्रमन्त्यो दृशो
नेत्राण्यासामिति मदभ्रमदृशः । उदारा महार्हा मणयः पद्मरागेन्द्रनीलादयः
रत्नमेखलादिस्वभावा भूषणमलङ्कारो यासामिति उदारमणिभूषणाः सत्यः । मुदा
प्रीत्या अन्वितं युक्तं रमणं वल्लभं कर्तृं क्षमाः शक्नुवन्ति । रमणमतितरां मोदयन्तीति
यावत् । पादचतुष्टये पादादिव्यपेतयमकमेकजातीयम् ॥</p>
<lg type="mula">
  <l>उदितैरन्यपुष्टानामारुतैर्मे हृतं मनः ।</l>
  <l>उदितैरपि ते दूति ! मारुतैरपि दक्षिणैः ॥ ३१ ॥</l>
</lg>
<p>हे दूति ! अन्यपुष्टानां कोकिलानां सम्बन्धिभिरारुतैः शब्दैरुदितैः सम्पन्नैः मे
मम मनो हृतं गृहीतम् । न केवलमेभिः । ते तवोदितैरालापैः पेशलैदक्षिणैर्मारुतैरपि
<pb n="211"/>
पवनैश्च हृतमिति प्रकृतम् । प्रथमतृतीययोर्द्वितीयचतुर्थयोश्च पादयोरादितो व्यपेत-
यमकम ॥</p>
<lg type="mula">
  <l>सुराजितह्वि/?/यो यूनां तनुमध्यासते स्‍त्रियः ।</l>
  <l>तनुमध्या क्षरत्स्वेदसुराजितमुखेन्दवः ॥ ३२ ॥</l>
</lg>
<p>स्त्रियो यूनां तनुमङ्गमध्यासते अधिशेरते पुरुषायितयोगेन । किंभूताः ? सुरया
मदिरया जिता उत्सा[96a]रिता ह्रीस्‍त्रषा अस्यामिति सुराजितह्रियोऽत्यन्तमत्ताः । तनु
क्षामं मध्यमुदरमासामिति तनुमध्याः, क्षरता स्वेदेन श्रमजलेन मुक्ताजालकेनैव सुष्ठु
राजितमलंकृतं मुखमिन्दुकान्त्यादिना आसामिति क्षरत्स्वेदसुराजितमुखेन्दवः । द्वितीय-
तृतीययोः प्रथमचतुर्थयोश्च पादयोरादितो व्यतेतयमकम् ॥</p>
<lg type="mula">
  <l>इति व्यपेतयमकप्रभेदोऽप्येष दर्शितः ।</l>
  <l>अव्यपेतव्यपेतात्मा बिकल्पोऽप्यस्ति तद्यथा ॥ ३३ ॥</l>
</lg>
<p>एवं विकल्प्य निगमयति- इत्युक्तेन विधिना व्यपेतस्य यमकस्य प्रभेदोऽपि
विकल्पश्चैव प्रकृतो दर्शित उदाह्रितः । न केवलमव्यपेतमयमकविकल्प इति अपिशब्दे-
नाचष्टे । अव्यपेतव्यपेतश्चात्मा स्वभावो व्यामिश्रो यस्य विकल्पस्य, प्रकरणाद् यमक-
सम्बन्धिनः, सोऽप्यस्ति, न केवलमुक्तः शुद्धः । अस्येति पाठे अस्य यमकस्य सम्बन्धी
विद्यत इति गम्यते । कीदृशोऽसौ ? तद्यथेत्युदाहरति ॥</p>
<lg type="mula">
  <l>सालं सालम्बकलिकासालं सालं न वीक्षितुम् ।</l>
  <l>नालीनालीनवकुलानाली नालीकिनीरपि ॥ ३४ ॥</l>
</lg>
<p>सा आली सखी काचिद् विवक्षिता विरहातुरा वीक्षितुं न अलं [न] शक्नोति,
किम् ? आलम्बनमालम्बः सह तेन वर्तते सालम्बा आलम्बमानाः समन्ततोऽवरूढा
इत्यर्थः । सालम्बाः कलिका यासां सालानां शाखानां ताः सालम्बकलिकासाला यस्य
सालस्य तरुविशेषस्य सर्जस्य तमीक्षितुं विरहज्वरसम्भूतामनोरोचकत्वा[न्ना]लम् ।
सालम्बाः कलिका एव परिक्षेपसाधर्म्येण सालः प्राकारो यम्येत्यपि व्याख्यायते । न
केवलमेवम् । आलीनाः श्लिष्टा वकुलाः केसरतरवः पुष्पसमृद्धियोगाद् यैरित्यालीन-
वकुलान् अलीन् भ्रमरानपि पूर्ववद्वीक्षितुं नालमिति प्रकृतम् । नालमस्यास्तीति
<pb n="212"/>
नालीकं पद्मम् । अन्येषां दृश्यत इति दीर्घत्वम् । तद्विद्यते आसामिति
नालीकिनीः पद्मिनीरपि वीक्षितुं नालमिति प्रकृतम् । दुष्करं वराकी जीविष्यतीति
काचिद् विरहिणीं सखीमुद्दिश्य कञ्चिदेवं वक्तीति प्रथमद्वितीययोस्तृतीयचतुर्थयोश्च
पादयोरादितोऽव्यपेतव्यपेतं यमकम् ॥</p>
<lg type="mula">
  <l>कालं कालमनालक्ष्यतारतारकमीक्षितुम् ।</l>
  <l>तारतारम्यरसितं कालं कालमहाघनम् ॥ ३५ ॥</l>
</lg>
<p>कालं समयं काला महान्तो घना अस्मिन्निति कालमहाघनम् । विपुलनील-
जलदम् । तारस्य भावस्तारता उच्चैस्तरत्वम् । तया गाम्भीर्ययोगेन रम्यं कान्तं रसितं
गर्हितं मेघसम्बन्धि यस्मिन्निति [96b] तारतारम्यरसितं गम्भीरघनगर्जितगर्भम् ।
अनालक्ष्यास्तिरोहिताः, मेघपिहितत्वात् । तारा उज्ज्वलास्तारका नक्षत्राणि अस्मिन्निति
अनालक्ष्यतारतारकं कालं विरहिणि जने कृतान्त[सदृश]मतिदुःसहत्वाद् वीक्षितुं
का नाम स्त्री संयुक्ताऽपि प्रागेव वियुक्ता । अलं शक्नोति ? नैव काचित् । इति प्रावृष
उत्कण्ठाकारित्वमुद्भावितम् । प्रथमचतुर्थयोर्द्वितीयतृतीययोरादितोऽव्यपेतव्यपेतयमकं
नैकजातीयम् ॥</p>
<lg type="mula">
  <l>याम यामत्रयाधीनायामया मरणं निशा ।</l>
  <l>यामयाम धियास्वार्त्याया मया मथितैव सा ॥ ३६ ॥</l>
</lg>
<p>यामानां त्रयं त्रयोः प्रहराः । तत्राधीन आयत्त आयामो दैर्घ्यं यस्यास्तया
निशा रात्र्या वर्षायमाणया हेतुभूतया मरणमनुयामो गच्छामो वयं भवदर्थे ।
तन्नेदमस्मान् दुनोति । किं त्विदमतिकष्टम्- यामङ्गनामहं गतवानस्मि सेदानीमसूना-
मार्तिं पीडामायातीत्यस्वार्त्याया प्राणार्तिदुःखनिर्वेशा१ । मया अधिया तत्परित्यागात्
दुर्बुद्धिनेदृशेन मया सा मथितैव हतैव । नात्र सन्देहः । न हि सा मद्विरहिता जीवति
वराकी । स्वविरहदुःखनिमित्तत्वात् तन्मरणस्य मया मथितैवत्युक्तम् । एवं विपद्य-
मानेन मया सह सापि वराकी मथिताऽनया निशेति वा योज्यम् । एवं वियुक्तः
कश्चित् कामी प्रियामनुशोचति । पादचतुष्टयादियमकं व्यपेतमव्यपेत[मेक]रूपम् ॥</p>
<note>१. निर्वेशस्तु पुमान् भोगे वेतने मूर्च्छनेऽपि च इति मेदिनी ॥</note>﻿
<pb n="213"/>
<p>पादादियमकविकल्पमुपसंहरति—</p>
<lg type="mula">
  <l>इत्यादिपादयमकविकल्पस्येदृशी गतिः ।</l>
  <l>एवमेव विकल्प्यानि यमकानीतराण्यपि ॥ ३७ ॥</l>
</lg>
<p>इत्युक्तेन प्रकारेण आदिश्चासौ पादश्च, अवयवे समुदायोपचारात् । तत्र
यमकं पादादियमकमित्यर्थः । तस्य विकल्पः प्रभेदः । तस्याव्यपेतस्य व्यपेतस्य च
गतिः स्वरूपमीदृश्येवंविधा दर्शितेति शेषः । आदिपादयमकवत् मध्यान्तपादयमक-
मनुगन्तव्यमित्यतिदिशति- एवमादिपादयमकविकल्पन्यायेनैव इतराणि मध्यान्त-
वर्तीन्यपि, न केवलं पूर्वाणि । यमकानि सुकराणि प्रभेद्यानि, स्वयमनुगन्तव्यानि,
दिशस्तादृशो दर्शितत्वात् ।</p>
<p>तानि चैवं विकल्पनीयानीति—</p>
<lg><l>प्रियां सखे ! सग्वेदां तामनुनीय कथञ्चन ।</l>
  <l>आनय त्वरितं कुर्मः कर्म भूयो न तादृशाम् ॥</l></lg>
<lg><l>जितेन्द्रियतयासाद्य [97a] सदायति यतिश्रियम् ।</l>
  <l>लोकद्वयेऽपि लोकोऽयं त्वयि शासति नन्दति ॥</l></lg>
<lg><l>गत्वा देशान्तरं वित्तं नाहमर्जितुमीश्वरः ।</l>
  <l>प्रिये विना विनाशं त्वामसवो यान्ति मे ध्रुवम् ॥</l></lg>
<lg><l>त्यज मानधने मानं घनगर्जितडम्बरः ।</l>
  <l>किं करिष्यति कालोऽयं प्रियावृतिवृतिश्रियः ॥</l></lg>
<lg><l>[वरं तथा तथागतो ददातु] येन दुर्जयाः ।</l>
  <l>जीयन्ते विषया एते विविधामयहेतवः ॥</l></lg>
<lg><l>शूरास्ते नयनिष्णाता व्यसनप्रभवं भवम् ।</l>
  <l>ये जयन्ति महात्मानः प्रजारक्षणदीक्षिताः ॥</l></lg>
<lg><l>सत्यपावित[राज्य]स्य राजन् सततमित्यसौ ।</l>
  <l>द्विषां भयङ्करकरस्तव कल्पद्रुमायते ॥</l></lg>﻿
<pb n="214"/>
<lg><l>षडभिज्ञस्य वः पातु पादः षड्दोषविद्विषः ।</l>
  <l>जगद्विजयविख्यातं बलं येनाजितं जितम् ॥</l></lg>
<p>एवं द्विचतुप्पादमध्यान्तयमकं विकल्पनीयम् ॥</p>
<p>तान्यपि किं न विकल्प्यन्ते इति चेदाह—</p>
<lg type="mula">
  <l>न प्रपञ्चभयाद् भेदाः कार्त्स्‍नेनाख्यातुमीप्सिताः ।</l>
  <l>दुष्कराभिमता एव दर्श्यन्ते तत्र केचन ॥ ३८ ॥</l>
</lg>
<p>भेदा यमकविकल्पाः सुकराः कार्त्स्‍नेन साकल्येन [न] लक्षिताः [यतः] पाद-
मध्यान्तभाविनोऽपि आख्यातुं दर्शयितुं [न] ईप्सिता नेष्टा अस्माभिः । कुतः ?
प्रपञ्चेति ग्रन्थविस्तरभयाद् हेतोः । मा भूदतिविस्तर इति संक्षिप्तकाव्यलक्षणप्रणयन-
प्रतिज्ञानात् । तस्मात् केचिदेव भेदाः प्रकाराः दर्शिताः । इदानीं तु तत्र यमकेषु
दुष्करत्वेन दुष्करा इत्येवाभिमता इष्टा दुष्करा एव न सुकरा अपि भेदा मध्ययमका-
दिविकल्पाः केचन कियन्तो, न सर्वे प्रपञ्चभयात् निदर्श्यन्ते ॥</p>
<lg type="mula">
  <l>स्थिरायते यतेन्द्रियो न हीयते यतेर्भवान् ।</l>
  <l>अमायते यतेऽप्यभृत् सुखाय तेऽयते क्षयम् ॥ ३९ ॥</l>
</lg>
<p>स्थिरा अनपायिन्यः, तत्कारणानुष्ठानाविच्छेदात् । आयतिरुभयलोकाभ्युदय-
रूपा अस्येति स्थिरायते इत्यामन्त्रणमेतत् कस्यचित् । अन्यकार्यान्निरुद्धानि संवृतानि
इद्रियाणि बुद्धीन्द्रियाणि चक्षुरादीनि कर्मेन्द्रियाणि पादादीनि वा येनेति यतेन्द्रियो
भवान् यतेर्मुनेर्न हीयते नावकृष्यते यतेन्द्रियत्वादेव । न केवलमेतत् । न विद्यते माया
परवञ्चना यस्य अमायस्तस्य भावोऽमायता [निःशाठ्यं] परोपकारिता च, तव इयते
एतावते महते क्षयं नाशम् अयते अगच्छते स्थिराय सुखाय कामायेति चित्तानुग्रहाय
नित्यसुखार्थमभूत् । सर्वत्र सम्पन्नो भवान् । न क्वचिदपि विपन्न इत्यर्थः । [97b]
पादचतुष्टयमध्ययमकमेकरूपमव्यपेतात्मकमत एवेदृशं दुष्करम् ।</p>
<lg type="mula">
  <l>सभासु राजन्नसुराहतैर्मुखै-
मे/?/हीसुराणां वसुराजितैः स्तुताः ।</l>
  <l>न भासुरा यान्ति सुरान्न ते गुणाः
प्रजासु रागात्मसु राशितां गताः ॥ ४० ॥</l>
</lg>﻿
<pb n="215"/>
<p>हे राजन्, सभासु परिषत्सु महीसुराणां ब्राह्मणानां मुखैः किभूतैः ? सुरया
हतेति, न तथा असुराहतास्तेरमद्यदूषितैः पवित्रैः । वसुना धनेन यथाकामं प्रतिपादितेन
राजितैः प्रीतियोगात् विकसितैः कर्तृभूतैः स्तुता वर्णितास्ते तव त्यागसत्त्वशौर्यादयो
भासुराः, दोपासङ्करादुज्ज्वलाः परिशुद्धाः प्रजासु इह लोकेषु रागोऽनुरक्तिर्नृपविषय
आत्मा स्वभावस्तत्प्रधानत्वाद् यासामिति रागात्मसु मन्त्रानुरक्तासु विषये राशितां
प्रचयतामभिव्याप्तियोगेन गता मर्त्यलोकं सकल व्याप्य कीर्तिद्वारेण सुरान् देवान् न
न यान्ति कि तु यान्तेव । स्वर्गेऽपि प्रसिद्धास्ते इत्यर्थः । चतुष्पादमध्ययमकमेकरूपं
व्यपेतमिति ॥</p>
<lg type="mula">
  <l>तव प्रिया सच्चरिताप्रमत्त या
विभूषणं धार्यमिहांशुमत्तया ।</l>
  <l>रतोत्सवामोदविशेषमत्तया
न मे फलं किञ्चन कान्तिमत्तया ॥ ४१ ॥</l>
</lg>
<p>हे सच्चरिताप्रमत्त इति सरोषं विरुद्धलक्षणमामन्त्रणम् । दुर्वृत्तप्रमत्तेति गम्यते ।
सहस्राक्षोऽन्ध इति यथा । असच्चरिते विप्रिये वा अप्रमत्ता अवहिता असच्चरिताप्रमत्त
व्यलीकशील इति संबोध्यते । या तव प्रिया बल्लभा तया रतमेवोत्सवस्तत्र स एव वा
आमोदविशेषः प्रीत्यतिशयः तेन मत्तया गर्वितया । अंशवोऽस्मिन् सन्तीत्यंशुमद्
भासुरं [वि]भूषणं मेखलादिकं धार्यमङ्गे निवेश्यम् । तस्याः प्रसाधनं सफलं किमस्माकं
तेन विफलेन भारमात्रेण ! कान्तिमत्तया विभूष[णोत्थया] मे मम न किञ्चित्
फलं प्रयोजनमस्ति । एवमप्यहं तव द्वेष्येव । तव परवशस्य । इहेति वाचोयुक्तौ । इह
वा प्रस्तावे, काचिदङ‍गना प्रियं प्रस्तावे क्वचित् प्रसाधने नियुञ्जानं एवमीर्ष्यति ।
पादचतुष्टयान्तयमकमेकरूपव्यपेतमिति ॥</p>
<lg type="mula">
  <l>भवादृशा नाथ ! न जानते नते
रसं विरुद्धे खलु सन्नतेनते ।</l>
  <l>य एव दीनाः शिरसा नतेन ते
चरन्त्यलं दैन्यरसेन तेन ते ॥ ४२ ॥</l>
</lg>﻿
<pb n="216"/>
<p>हे नाथ स्वामिन् ! भवादृशास्त्वद्विधा महात्मानः नतेः परप्रणामस्य रसं
स्वादं कीदृशोऽसाविति न जानते न विदन्ति । न नमन्तीति यावत् । किं कारणम् ?
खलु यस्मात् सन्नोऽवसन्नो दुर्गतस्तस्य भावः सन्नता । इनस्य भाव इनता । सन्ततेनते
दौर्गत्यैश्‍वर्ये नाम विरुद्धे परस्परव्याहते । [98a] यदि सन्नः कथमिनः ? अथेनः
कथं सन्नः ? तादृशश्चे[नो] नातिरसज्ञः [सन्नतायाः] इति भावः । त्वं चेनः तस्माद्
भवादृशा नते रसं न जानत इति निगमनीयम् । के तर्हि नतिरसज्ञा इत्याह—य
इत्यादि । य एव केचिद् दीना दुर्गतास्त एव ते तवेनस्य [सविध इति शेषः] नतेन
सप्रणिपातेन शिरसा पूर्वोक्तेन दैन्येन कार्पण्येन तद्विधास्वाद्यत्वाद् रसेन लक्षिताः
सन्तोऽल म[त्य]र्थं चरन्ति प्रवर्तन्ते । ऐश्‍वर्यं न क्वचिन्नमति । दारिद्रयमेव सर्वत्र
प्रणिपतति इति पिण्डार्थः । चतुष्पादान्तयमकमेकरूपमव्यपेतात्मकमिति ॥</p>
<lg type="mula">
  <l>लीलास्मितेन शुचिना मृदुनोदितेन
व्यालोकितेन लघुना गुरुणा गतेन ।</l>
  <l>व्याजृम्भितेन जघनेन च दर्शितेन
सा हन्ति तेन गलितं मम जीवितेन ॥ ४३ ॥</l>
</lg>
<p>लीलास्मितेन विलासहसितेन शुचिना विशदेन मृदुना कोमलेनोदितेनालापेन
लघुना लोलेन च व्यलोकितेन वीक्षितेन गुरुणा मन्थरेण गतेन गमनेन व्याजृम्भितेन
विस्तीर्णेन जघनेन नितम्बेन च दर्शितेन सर्वेणैतेन मन्मथशस्त्रप्रकरायमाणेन सा
काचिदङ‍गना हन्ति । प्रदत्तेन घातेन मर्मावेधहेतुना गलितं विगतं मम जीवितेन ।
नान्यदिह किञ्चित् कारणमिति कश्चित् कामातुरो विरौति । चतुष्पादमध्यान्तयमक-
मेकरूपं व्यपेतम् ॥</p>
<lg type="mula">
  <l>श्रीमानमानमरवर्त्मसमानमान—
मात्मानमानतजगत्प्रथमानमानम् ।</l>
  <l>भूमानमानयति यः स्थितिमानमान-
नामानमानम तमप्रतिमानमानम् ॥ ४४ ॥</l>
</lg>
<p>श्रीमान् नित्यं लक्ष्म्या युक्तः । न क्वचिदेकत्र[स्थः] सर्वमयत्वादित्यमान्
विभुरिति यावत् । स्थितिमान् सदा स्थित्यनुगतः नित्य [इत्यर्थः] । एवंभूतो य आत्मानं
<pb n="217"/>
स्वभावं भूमानं बहुतां विश्‍वरूपत्वात् । आनयति प्रापयति । किंभूतम् ? अमर-
वर्त्मना आकाशेन समानं तुल्यं मानं प्रमाणं यस्येत्यमरवर्त्मसमानमानम् आकाश-
वदप्रमाणम् । आनते भक्तिमति जगति जनेषु प्र[थ]मानो विजृम्भमाणो मानः
पूजा यस्येत्यानतजगत्प्रथमानमानं जगत्पूज्यम् । आनते जगति [प्रथमानः] प्रादुर्भवन्
मानोऽनुग्रहो य[स्य] इति [वा] योज्यम् । तमेवंविधं विष्णुमानमत हे जनाः१ [इति
शेषः] । पुनः किंविशिष्टम् ? अमानान्यपरिमितानि नामानि यस्ये[त्य]माननामानं
सर्वमयत्वादनन्ताभिधानम् । अप्रतिमानोऽनुपमः मानोऽभ्युन्नतिरस्येत्यप्रतिमानमानम् ।
[98b] क्वचिदानमतेति पाठः । तत्र बलिबन्धने भुवं मितवन्तं भूमानंम् आनानां
प्राणिनां [मतं] शरणतया इष्टमात्मानं परपुरुषं विष्णुम् । तमित्यर्थाद् य इत्युपात्त-
त्वात् । आनमत् हे जना इति व्याख्येयम् । शेषं समानम् । चतुष्पादमध्यान्त-
यमकमेकरूपमव्यपेतव्यपेतात्मकम् ॥</p>
<lg type="mula">
  <l>सारयन्तमुरसा रमयन्ती
सारभूतमुरुसारधरा तम् ।</l>
  <l>सारसानुकृतसारसकाञ्ची
सा रसायनमसारमवैति ॥ ४५ ॥</l>
</lg>
<p>सा काचिदभिमता स्त्री सारभूतमुत्कृष्टमुरुसारं सुवर्णं भूषणीकृतं धारयतीति
मुरुसारधरा । उरुसारधरेति पाठे- उरुसारं स्त्रीजनोचितं गुणोत्कर्षं धारयतीति
व्याख्येयम् । सहारसेन रणितेन वर्तन्त इति सारसा पक्षिणः२ । सारसै रसद्भिरनुकृता
तुल्या तत्समानशब्दत्वात् सारसकाञ्ची मेखला यस्या इति सारसानुकृतसारसकाञ्ची
तमिष्टं कञ्चित् । पाठान्तरे- सारभूतं नागरकवृत्तसम्पन्नम् । सारयन्तं
रसादुपरमयन्तम् । उरसा पयोधरभारेण परिरम्भेण रमयन्ती रन्तुं प्रयुञ्जाना
आत्मना सुखयन्ती वा, रसायनमजरत्वादिसुखयोगमपि असारमल्पमेवेति मन्यते ।
सुरतसुखमेव भृशं बहु मन्यते । तथाविधो हि तदाभिमानो [जा]यते । चतुष्पादादि-
मध्ययमकमेकरूपं व्यवहितम् ॥</p>
<note>१. विष्णु मानमं जे जनमित्यादर्शे ।</note>
<note>२. संञ्जिनेत्यादर्शे ।</note>﻿
<pb n="218"/>
<lg type="mula">
  <l>नयानयालोचनयानयानया—
नयानयान्धान् विनयानयायते ।</l>
  <l>न यानयासीर्जिनयानया नया—
नयानयाम्तं जनयानयाश्रितान् ॥ ४६ ॥</l>
</lg>
<p>अनया न विद्यतेऽयो विगमो यस्या इति । अनयाऽनया स्थिरा आयतिरभ्यु-
दयो यस्येत्यनयायते ! आनयने प्राप्तौ१ । अन्धान[वलोकना]शक्तान् । विनय नया-
भिज्ञान् नयानयसमर्थान् विधेहि । कथं ? नयस्य त्रिवर्गोपायस्यानयस्य तद्विपर्ययस्य
चालोचन[ा/?/] विवेचना । तया नयानयालोचनया । अनया अपरोक्षया हेतुभूतया
करणेन वा । अपि च यानयानहितोपायान् न अयासीः न प्राप्तवानसि तान्नयान् ।
आनयनमानयः प्राप्तिस्तमाश्रितान् प्राप्तियुक्तान् प्राप्तान् जनय कुरु । आनयेति यावत् ।
कथम् ? जिनस्य तथागतस्य यानं यान्ति प्राप्‍नुवन्ति स्मरन्त्यनेन हितमिति आगमः ।
तं याति यथावद् वेत्तीति जिनयानयास्त्वम् । अतश्च प्रज्ञाबलादेव हितप्राप्तेर्न क्वचिद्
यानं यात्रापरिक्लेशं याति गच्छत्याचरतीति अयानयास्त्वं क्वचि[99a]दगच्छन् व्यव-
हित एव सर्वनयनिरन्तरं तथागतसमयम[भ्य]सन् सर्वान्नयान् प्राप्‍नुहीत्यर्थः ।
प्रथमतृतीययोः पादयोराद्यन्तयमकमेकरूपमव्यपेतव्यपेतं, द्वितीयचतुर्थयोरादिमध्य-
यमकमेकरूपमव्यपेतव्यपेतात्मकमिंति ॥</p>
<lg type="mula">
  <l>रवेण भौमो ध्वजवर्तिवीरवे-
रवेजि संयत्यतुलास्त्रगौरवे ।</l>
  <l>रवेरिवोग्रस्य पुरो हरेरवे-
रवेत तुल्यं रिपुमस्य भैरवे ॥ ४७ ॥</l>
</lg>
<p>भूमेरपत्यं भौमो नरकासुरः अवेजि विद्रुतः । केन ? रवेण नादेन । कस्य ?
ध्वजे वर्तमानस्य वीरस्य विक्रान्तस्य वेः पक्षिणः । गरुत्मत इति यावत् । कुत्र ?
अतुलमसमम् अस्त्राणां गौरवं भारो यत्रेत्यतुलास्त्रगौरवे संयति युद्धे । अत एव
भैरवे भीमे यस्य ध्वजचिह्नस्येदृशो विक्रमस्तस्यैतस्य तु रोचिष्णो रवेः सूर्यस्येवोग्रस्य
<note>१. इतः परं —कश्चन वाक्यभागो भ्रष्ट इवाभाति ।</note>﻿
<pb n="219"/>
तेजस्विनः पुरोऽग्रतो रिपुं भौममन्यं वा अवेर्मेषस्यतुल्यमवेत जानीतेति चतुष्पादा-
द्यन्तयोरेकरूपं व्यपेतयमकमव्यपेतं च ॥</p>
<lg type="mula">
  <l>मयामयालम्ब्यकलामयामया-
मयामयातव्यविरामया मया ।</l>
  <l>मयामयार्तिं निशयामयामया-
मयामयामूं करुणामयामया ॥ ४८ ॥</l>
</lg>
<p>अमूं तामिष्टां काञ्चिद् रूपसम्पत्त्यादियोगात् अय इष्टफलं दैवमस्यास्तीति
अयाम् । अर्श आदित्वादच् । गुणवतीम्, किंभूताम् ? मयामयार्तिं डुमिञ् प्रक्षेपणे
येन मयः प्रक्षेपः परित्यागो विरह इति यावत् । मय एवामयो विकारस्तस्य स एव
वा आर्तिः व्यथा यस्या इति मयामयार्तिं विरहव्याधिपीडिताम् । अतश्च मयामया-
लम्ब्यकलामयामयाः अविकारो दक्षस्तस्यापकृतस्तेनालम्ब्यो गृहीत इति व्यथाकरत्वात्
सरोषमधिक्षिप्तः कलामयश्चन्द्र एव पीडाकरत्वादामयो रोगो यस्य इति मयामया-
लम्ब्यकलामयामया । केन ? तेन निशा रात्र्या हेतुना अयातव्यो विरामोऽन्तो यमित्य-
यातव्यविरामयाऽनवसानया विरहवशात् । अतश्च[न]मानं मा भिदादिषितोङिति१
भिदादिदर्शनादङ् [?] विद्यते येषामित्यमा अपरिमिता यामाः प्रहरा [अ]स्या
इत्यमयामया । ततश्चातिदुःखहेतुत्वादधिक्षिप्यते अमयेति, निश्रीकया मा श्रीर्न
विद्यतेऽस्या इति कृत्वा अमया [अमं] तद्विरहविकारं यातीत्यमया विरहदुःखपीडितेन
सह अमय संगमय२ [99b] हे करुणामय ! सानुक्रोशमये मित्रेति कश्चित्
सुहृदामन्त्र्यते । चतुष्पादाद्यन्तयमकमेकरूपमव्यपेतव्यपेतमिति ॥</p>
<lg type="mula">
  <l>मतांधुनानारमतामकामता-
मतापलब्धाग्रिमतानुलोमता ।</l>
  <l>मतावयत्युत्तमताविलोमता-
मताम्यतस्ते समता न वामता ॥ ४९ ॥</l>
</lg>
<p>ते तव अताम्यतो दुश्चरिताभावात् प्रज्ञाकौशलाद् वार्थसिद्धिं [आप्‍नुवतः]
सम्बन्धिन्यां मतौ बुद्धौ विषये समता रागद्वेषादिवैषम्याभावादेकान्तोचिता
<note>१. चान्द्रव्याकरणे १. ३. ८६</note>
<note>२. आगमसंगय इत्यादर्शे</note>﻿
<pb n="220"/>
दक्षिणतैव प्रवर्तते । यदाह- न वामतेति, न दुष्टता काचित् । किंविशिष्टा ? उत्तम-
ताया प्रधान[त्व]स्य विलोमतां प्रातिकूल्यमधमताम् अयती अगच्छन्ती, किंतु
अतापेनाकृच्छ्रेण लब्धा प्राप्ता अग्रिमताया अनुलोमता आनुगुण्यं ययेत्यतापलब्धा-
ग्रिमतानुलोमता अ[क्लेशेन सर्वराजपुरोवर्तित्वं त]वेति यावत् । आरमतां
तपस्विनामकामतामलुब्धतां मतां प्रशस्तां धुनाना जयन्ती तदुपमितेति यावत् । समता
प्रवर्तत इति निगमनीयम् । चतुष्पादादिमध्यान्तयमकं व्यपेतमेकरूपमिति ॥</p>
<lg type="mula">
  <l>कालकालगलकालकालमुखकालकाल-
कालकालपनकालकालघनकालकाल ।</l>
  <l>कालकालसितकालका ललनिकालकाल-
कालकालगतु कालकालकलिकालकाल ॥ ५० ॥</l>
</lg>
<p>कालकालो महाकालः शङ्करः तम्य गलः कण्ठः कलिरेव कालः । कालमुखो
गोलाङ्गलः । कालकालगलश्च कालश्च कालमुखश्च तेषां कालकं कृष्णत्वम् । तदालाति
गृह्णातीति मूलविभुजादिदर्शनात् कः । कालकालगलकालकालमुखकालकालः । कालं
कायन्ति शब्दायन्ते इति कालका मयूराः तेषामिदं कालकं, कालकं च तदालपनं कं
रुतं चेति कालकालपनकम् । अलीनां समूह आलः । आलवत् कालाः कृष्णा घना
मेघा यस्मिन् काले स आलकालघनकालः । स चासौ कालकालपनकालकालघनकाल-
कालश्चेति विशेषणसमासः । तद्वत् कालः कृष्ण इति विष्णोरामन्त्रणमिदम् ।
कमुदकमालवन्तीति [? आलान्तीति] कालाः । पूर्ववत् कः । काल एव कालकाः
स्वार्थे कः । कालकैर्मेघैः । तदुपजीविभिः परिवारभूतैरालसति भातीति कालकालसि
समुद्रे, क्विवन्तस्य सप्तम्यन्तस्य रूपम् । तत्र तका[? उत्का] विष्णुविरहात्
कृच्छ्रजीवितात् लकालोका[?] ललनिका स्त्रीः लक्ष्मीरिति यावत् । किंविशिष्टा ?
अलकानामालिः१</p>
<p>[सन्दष्टयमकलक्षणं उक्तार्गतमपि विशिष्योच्यते—]</p>
<lg type="mula">
  <l>सन्दष्टयमकस्थानमन्तादी पादयोर्द्वयोः ।</l>
  <l>उक्तान्तर्गतमप्येतत् स्वातन्त्र्येणात्र कीर्त्यते ॥ ५१ ॥</l>
</lg>
* * * *
<note>१ इतः परं षट्‌पञ्चाशत्तमश्‍लोकस्यान्तिमभागपर्यन्तं टीका लिपिकरप्रमादाद् भ्रष्टा ।</note>﻿
<pb n="221"/>
<p>[तदुदाहरति—]</p>
<lg type="mula">
  <l>उपोढरागाप्यबला मदेन सा
मदेनसा मन्युरसेन योजिता ।</l>
  <l>न योजितात्मानमनङ्गतापिता—
ङ्गतापि तापाय ममास नेयते ॥ ५२ ॥</l>
</lg>
* * * *
<p>[समुद्गयमकलक्षणमाह—]</p>
<lg type="mula">
  <l>अर्धाभ्यासः समुद्गः स्यादस्य भेदास्त्रयो मताः ।</l>
  <l>पादाभ्यासोऽप्यनेकात्मा व्यज्यते स निदर्शनैः ॥ ५३ ॥</l>
</lg>
* * * *
<p>[व्यवहितं समुद्गमुदाहरति—]</p>
<lg type="mula">
  <l>ना स्थेयःसत्त्वया वर्ज्यः परमायतमानया ।</l>
  <l>नास्थेयः स त्वयावर्ज्यः परमायतमानया ॥ ५४ ॥</l>
</lg>
* * * *
<p>[अव्यवहितं समुद्गमुदाहरति—]</p>
<lg type="mula">
  <l>नरा जिता माननया समेत्य
न राजिता माननयासमेत्य ।</l>
  <l>विनाशिता वै भवतापनेन
विनाशिता वैभवतापनेन ॥ ५५ ॥</l>
</lg>
* * * *﻿
<pb n="222"/>
<p>[व्यवहिताव्यवहितं समुद्गमुदाहरति—]</p>
<lg type="mula">
  <l>कलोपिनां चारुतयोपयन्ति
वृन्दानि लापोढघनागमानाम् ।</l>
  <l>वृन्दानिलापोढघनागमानां
कलापिनां चारुतयोऽपयन्ति ॥ ५६ ॥</l>
</lg>
* * * *
<p>[99b 10] यमिति । वृन्दानिलापोढघनागमानां/?/ हंसानामिति यावत् ।
आरुतयो निनदा अपयन्ति विरमन्ति चेति समुद्गस्य त्रयो भेदा निदर्शिताः ॥</p>
<p>पादाभ्यास[100a]मधिकृत्याह—</p>
<lg type="mula">
  <l>न मन्दयावर्जितमानसात्मया
नमन्दयावर्जितमानसात्मया ।</l>
  <l>उरस्युपास्तीर्णपयोधरद्वयं
मया समालिङ्ग्यत जीवितेश्वरः ॥ ५७ ॥</l>
</lg>
<p>दयया अनुग्रहेण वर्जितं विरहितं मानसं चित्तं यस्य तादृश आत्मा आवर्जितः
स्वीकृतश्च मानो गर्वः तेन सात्मा स्वभावीभूतोऽभ्यासाद् यस्याः तयैवंभूतया मया 
मन्दया जडया /?/नमन् । प्रणिपतन् जीवितेश्वरः प्रियः न समालिङ्ग्यत न परिष्वक्त
इत्यनुशोचति काचित् । कथम् ? उपास्तीर्णं निवेशितं भरन्यस्तपयोधरद्वयं यस्मिन्
समालिङ्गन इति क्रियाविशेषणम् । कुत्रेत्यपेक्षायामुरसीति योज्यम्, असमस्त-
त्वादिति ॥</p>
<lg type="mula">
  <l>सभासुराणामबला विभूषिता
गुणैस्तवारोहि मृणालनिर्मलैः ।</l>
  <l>स भासुराणामबला विभूषिता
विहारयन्निर्विश सम्पदः पुराम् ॥ ५८ ॥</l>
</lg>﻿
<pb n="223"/>
<p>तव गुणैर्मृणालवन्निर्मलैः परिशुद्धैः सुराणां सभा देवपर्षदारोहि कीर्तिद्वारेण
प्राप्ता । किंभूता ? [अबला] बलनाम्नोऽसुरस्य शक्रनिरस्तस्य तत्रासम्भवात्, न विद्यते
बलोऽस्यामिति कृत्वा । वसत्यस्यामित्युषिता गत्यर्थानाप्यादाधारे(?) च इत्याधारे क्तः ।
विभोः शक्रस्य उषिता वासाधारः विभूषिता शक्राध्यासिता । धर्मार्थकाममयैर्गुणैर्व्याप्त-
भुवनः स त्वमिदानीं पुरां वरभवनयुजां नगराणां भासुराणां विभूतिभिर्भ्राजिष्णूनां
सम्पदोऽभ्युदयान् सुखानि निर्विश अनुभव । अबलाः स्त्रियः विभूषिताः विहारयन्
भ्रमयन् [रमय]न्निति । कृतकृत्यस्य कामोपभोगो दर्शित इति ॥</p>
<lg type="mula">
  <l>कलं कमुक्तं तनुमध्यनामिका
स्तनद्वयो च त्वदृते न हन्त्यतः ।</l>
  <l>न याति भूतं गणने भवन्मुखे
कलङ्कमुक्तं तनुमद्ध‍यनामिका ॥ ५९ ॥</l>
</lg>
<p>कलं मधुरम् । उक्तं वचनम् । स्तनद्वयी पयोधरयुगलं च तनोः शरीरस्य
सम्बन्धिनो मध्यस्य नामिका आवर्तिका स्त्रीणामित्यर्थात् । कं नाम नरं न हन्ति ?
किं तु सर्वमेव हन्ति । अभिलाषादिकामावस्थाः क्रमेण दशमीं नयन्तीति कृत्वा हन्ती-
त्युच्यते । त्वदृते त्वामन्तरेण । त्वमेव केवलमनेन [न] हन्यसे जितेन्द्रियत्वात् ।
तनुमद्ध‍यनामिकेत्यत्र तनुत्वमाने हिशब्दो यस्मादर्थे । यत एवम्, अतः कारणात्
भवान् मुखमादिः गुणैरग्रनीतत्वात्१, यस्मिन् गणने सत्पुरूषसंख्यायां तस्मिन्
भवन्मुखे गणने क्रियमाणे कलङ्कमुक्तं निर्दोषं तनुमत्, भूतं२ सकलनिष्कल-
परिमाणव्यतिरिक्तं भूतं पुरुषं व्याप्यभूतम् । अनामिका कनिष्ठानन्तराङ्गुलिर्न याति
न गच्छति । [त्वां प्रथमं कनिष्ठिकायां गुणवत्त्वया गणयित्वा [स्थितस्य] त्वमिव
निष्कलङ्को द्वितीयायामनांमिकायां गणयितव्यो [100b] नास्तीत्यर्थः ॥</p>
<lg type="mula">
  <l>यशश्च ते दिक्षु रजश्च सैनिका
वितन्वतेऽजोपम ! दंशिता युधा ।</l>
  <l>वितन्वतेजोऽपमदं शितायुधा
द्विषां च कुर्वन्ति कुलं तरस्विनः ॥ ६० ॥</l>
</lg>
<note>१ एतान् सुखादिगुणान् प्रणीत्वात् इत्यादर्शे ।</note> <note>२ नृत्यामित्यादर्शे ।</note>﻿
<pb n="224"/>
<p>अजोपम विष्णुतुल्य ! ते तव सैनिकाः सेनाचरा नराः शितमायुधमेषामिति
शितायुधाः तीक्ष्णहेतयः । दंशिता वर्मिताः । तरस्विनः शूराः सन्तः यशश्च कीर्ति
च ते रजश्च पार्थिवं दिक्षु वितन्वते विस्तारयन्ति । /?/युधा रणेन तुमुलेन । द्विषां च
कुलं [वि]तनु प्रहारशतजर्जरत्वाद् विगतशरीरम् । न विद्यते तेजोऽस्येत्यतेजः निष्प्र-
भावम् । विगतो मदोऽस्मादित्यपमदं वीतगर्वं कुर्वन्तीति ॥</p>
<lg type="mula">
  <l>बिभर्ति भूमेर्वलयं भुजेन ते
भुजङ्गमोऽमा स्मरतो मदञ्चितम् ।</l>
  <l>शृणूक्तमेकं स्वमवेत्य भूधरं
भुजङ्गमो मा स्म रतो मदं चितम् ॥ ६१ ॥</l>
</lg>
<p>ते तव भुजेन अमा सह भूमेर्वलयं महीमण्डलं बिभर्ति धारयति भुजङ्गमः
शेषो नागराजः । नक एव ते भुजः । [अतः] स्वमात्मीयं भुजं बाहुं भुवं पृथिवीं
धारयति वहतीति भूधरमवेत्य ज्ञात्वा मम भुजो स्वयं धारयतीति मदमहङ्कारं
चितमुपचितमुदीर्णं [रतः] अभिनिविष्टः सन् मा स्म गमस्त्वं मा गच्छतु भवान् ।
इतीदमेकं प्रधानमुक्तं वचनम् । अञ्चितं हितं शृणु गृहाण । मत् मत्तः सकाशात्
स्मरतः जानतः । प्राप्तज्ञानः एवमुदास्ते भवान् यदि न विरुद्धं [व्यवहरति], तदा
सुतरां शोभते विनयालङ्कतगुणत्वादितीदमेकं मद्वचनं सर्वगुणभूषणं ग्राह्यमिति ॥</p>
<lg type="mula">
  <l>स्मरानलो मानविवर्धितो यः
स निर्वृतिं ते किमपाकरोति ।</l>
  <l>समन्ततस्तामरसेक्षणे न
समं ततस्तामरसे क्षणेन ॥ ६२ ॥</l>
</lg>
<p>हे तामरसेक्षणे पद्माक्षि ! न विद्यते रसः कामादरो यस्या इत्यरसेऽरसिके !
प्रियसङ्गमसुखवैमुख्यादेवमामन्त्रिता सरोषम् । स्मरः काम एव अनलः तापकारि-
त्वात् । स्मरानलो यो मानेन प्रियसङ्गमविरोधेन गर्वेण वर्धितो दीपितः, सोऽयं
क्षणेनैकेन समं सह नाधिकेन कालेन ततो विस्तृतः क्षणमात्रेण विजृम्भितः ते तव
निर्वृतिं सुखतां प्रति विशिष्टायासं प्रयोगसम्भवं समन्ततः सर्वथा किं नापाकरोति
न हन्ति ? अपाकरोत्येव । तस्मात् संगम्यतां प्रियम् । किमनेन दग्धमानेनेति ॥</p>﻿
<pb n="225"/>
<lg type="mula">
  <l>प्रभावतो नामन वासवस्य
प्रभावतोऽनाम नवासवस्य ।</l>
  <l>प्रभावतो नाम न वा सवस्य
विच्छित्तिरासीत् त्वयि पिष्टपस्य ॥ ६३ ॥</l>
</lg>
<p>प्रभा अस्यास्तीति प्रभावतो दीप्तिमतः गुणोत्कर्षात् । वासवस्य शक्रस्य ।
नामयतीति हे नामन जेतः ! प्रभावतः प्रभावात् शक्तिविशेषप्रभावेण शक्रतुल्येति
यावत् । नमनं नामः स न विद्यतेऽस्येति हे अनाम ! परप्रणिपातानभिज्ञ ! सर्वाति-
रेकात् । यत एवं [101a] गुणयुक्तो भवान्, अतः कारणात् त्वयि पिष्टपस्य जगतः
प्रभौ स्वामिनि सति सवस्य यागस्य नवः प्रत्यग्र आसवः सोमो विलक्षणः पानविशेषः
अस्मिन्निति नवासवस्य सोमयागस्येति यावत् । विच्छित्तिर्विघातः । नाम सर्वथा
वाचोयुक्तौ वा । न वा नैवासीदभूत् । सर्वदा धर्मक्रिया प्रवर्तत इति कश्चिन्नरपतिः
स्तूयते ॥</p>
<lg type="mula">
  <l>परं पराया बलवा रणानां
धूलीः स्थलीर्व्योम विधाय रुन्धन् ।</l>
  <l>परंपराया बलवारणानाम्
परं पराया बलवारणानाम् ॥ ६४ ॥</l>
</lg>
<p>परमुत्कृष्टम् । गुणयोगात् परं शक्र परायाः त्वं युद्धरसेनातिगतवानसि ।
किंभूतम् ? बलं सामर्थ्यं वारयतीति बलवाः । वारयतेः क्विबन्तस्य रूपम् । कस्य ?
रणानां परसमराणां परयुद्धाभिभावीति (?) कुर्वन् । बलवारणानां सेनागजानां बलं
प्राणं वाति गच्छतीति बलवः । आतोऽप्रादेः कः । सप्राणः आरणः शब्दो येषामिति
बलवारणानां गम्भीरोदीर्णगर्जितानां सम्बन्धिन्याः परम्परायाः परिपाट्या घटायाः
सत्त्वादियोगात् प्रकृष्टायाः सकाशात् धूलीः स्थलीः पांशुप्रकरान् तत्प्रेरणाय विधाय
कृत्वा पराया इति परम्पराया इति बाह्यधूली स्थलीविकारेति । लुग्लोपलक्षणा पञ्चमी ।
व्योमाकाशं रुन्धन्नावृण्वन् पराया इति प्रकृतम् ॥१</p>
<note>१. अत्र श्‍लोके भोटपाठक्रमो वादिजङ्घालसमर्थितः स्वीकृतः ।</note>﻿
<pb n="226"/>
<lg type="mula">
  <l>न श्रद्धधे वाचमलज्ज ! मिथ्या-
भवद्विधानामसमाहितानाम् ।</l>
  <l>भवद्विधानामसमाहितानां
भवद्विधानामसमाहितानाम् ॥ ६५ ॥</l>
</lg>
<p>हे अलज्ज ! भवद्विधानां युष्मादृशानाम् । असमाहितानां विक्षिप्तचेतसां
भवे संसारे द्वौ प्रकारौ अहङ्कारममकारौ रागद्वेषौ वा येषामिति भवद्विधानाम् । अत
एव यथा आत्मा न वञ्चनीय[ः/?/] तथा परोऽपीति समप्रवृत्त्यभावादसमाहितानाम् ।
असमाश्च तेऽहिताश्चेति विग्रहः । अत एव न विद्यते हितं श्रेयो धर्मो येषामिति
अहितानां वाचं मिथ्या भवत् वितथं जायमानं विधानमनुष्ठानमन्यथा विधायान्यथा-
करणाद् यस्यामिति मिथ्याभवद्विधानाम् । अत एवासमस्यातुलस्य महतः अहेः
सर्पस्येव तानो गतिः कौटिल्यादियोगात् यम्यामित्यसमाहितानां गिरो न श्रद्दधे न
[101b] प्रत्येमीति केनचित् कश्चित् सरोषमधिक्षिप्यत इति ॥</p>
<lg type="mula">
  <l>सन्नाहितोमानमराजसेन
सन्नाहितोमानमराजसेन ।</l>
  <l>सन्ना हितोमानमराजसेन
सन्नाहितो मानम राजसे न ॥ ६६ ॥</l>
</lg>
<p>अहितानामुमाभिख्या अहितोमा । सन्ना नि[र]स्ता अहितोमा यत इति हे
सन्नाहितोम निरस्तशत्रुशोभ ! आनमतीत्यानमः कर्तर्यच । राज्ञः सेना राजसेना ।
आनमा आनता राजसेना यस्मिन्निति हे आनमराजसेन ! न नमतीत्यनमः हे
अनम ! रजसो विकारो राजसो दुष्टः । न राजसोऽराजसः सात्त्विकः । हे अराजस !
इन स्वामिन् ! हिता उमा गौरी यस्य स हितोमः । न विद्यते मा श्रीरस्येत्यमः । न
अमोऽनमः सश्रीकः । राजा चन्द्रः । स [ललाटभूषा] यस्येति अनमराजा, हितोमश्चासौ
अनमराजा च हितोमानमराजा शङ्करः । तेन सेनः सनाथः तद्युक्तोऽहितमानमराज-
सेनः । [तस्य सम्बुद्धिः] । सन्नाहितो दंशितः मानमाहितः आगतः प्राप्तः सन्ना
सत्पुरुषः स न भवन् त्वं मा न राजसे, एवं चानेकगुणयुक्तस्त्वमतितरां राजस
इत्यर्थः । अत्र हेतुफलभावो यथायथं योजनीयः । यतः सन्नाहितः, तस्मादानमराज-﻿
<pb n="227"/>
सेनः सन्नाहितोमश्च, यतश्च मानमाहितः, तस्मादनमः । यतश्च /?/हितोमानमराजसेनः,
तस्मादसन्ना अराजसश्च । यतश्चैतदेवं अतो राजसे वा नेति ॥</p>
<lg type="mula">
  <l>सकृद् द्विस्त्रिश्च योऽभ्यासः पादस्यैवं प्रदर्शितः ।</l>
  <l>श्‍लोकद्वयं तु युक्तार्थं श्‍लोकाभ्या/?/सः स्मृतो यथा ॥ ६७ ॥</l>
</lg>
<p>सकृदेकवारं द्विः वारद्वयं त्रिः वारत्रयं च पादस्य सम्बन्धी योऽम्यासः स एवम्
उक्तेन प्रकारेण दर्शितः समुदाहृतः । श्‍लोकयोर्द्वयं द्वौ श्‍लोकौ युक्तोऽर्थोऽभिधेयं
येनेति युक्तार्थमपृथगर्थयुक्तम्, इत्यनूद्य श्‍लोकाभ्यासः स्मृतो विज्ञायते इति विधीयते
यथेत्युदाहरति ॥</p>
<lg type="mula">
  <l>विनायकेन भवता वृत्तोपचितबाहुना ।</l>
  <l>स्वमित्रोद्धारिणाभीता पृथ्वी/?/यमतुलाश्रिता ॥ ६८ ॥</l>
</lg>
<p>भवता त्वया, विनयति जगत् सनातने मार्गे निवेशयतीति [तेन] विनायकेन
विनेत्रा । वृत्तो वर्तुल उपचितः पीनो बाहु[102a]रस्येति वृत्तोपचितबाहुना । सुष्ठु
अमित्राण्युद्धरतीति स्वमित्रोद्धारिणा इयं पृथ्वी भूमिरभीता स्वपरचक्रोपद्रवाभावात्
निर्भया, अतुला विपक्षैस्तुलयितुमशक्यत्वाद् अपरोपमा, आश्रिता अधिष्ठिता वर्तत
इति कश्चिद् राजा स्तूयत इत्यनेनार्थेन तावदेकः श्‍लोकः ॥</p>
<p>तव तावदीदृशोऽभ्युदयः, त्वद्विपक्षस्य का गतिरित्ययमेव श्‍लोकोऽर्थान्तरेणा-
भ्यस्यते—</p>
<lg type="mula">
  <l>विनायकेन भवता वृत्तोपचितबाहुना ।</l>
  <l>स्वमित्रोद्धारिणाभोता पृथ्वी यमतुलाश्रिता ॥ ६९ ॥</l>
</lg>
<p>विगतो नायकोऽस्मादिति विनायकेन नेतृशून्येन त्वयि रुष्टे परित्रायकस्या-
भावात् । भवता सता । चितायाः समीप उपचितम् । वृत्त उपरतो निर्जीवः
[स्वपक्ष]समुदायोपरमात् उपचितो बाहुरस्येति वृत्तोपचितबाहुना । अत एव सुहृत्-
परित्यागात् स्वानि मित्राणि उज्जहातीति स्वमित्रोद्धा, [उत्‌पूर्वकस्य ओहाक् त्यागे
इत्यस्य] क्विबन्तस्य तृतीयैकवचनान्तस्य रूपम् । अरिणा त्वया विपक्षेण । अभीता
अभिमुखमागता । पृथ्वी महती यमस्य तुलां उपमालक्षणाम् । आश्रिता प्राप्ता ।
<pb n="228"/>
त्वदरातेः पुनरीदृशी गतिः । अनेनार्थान्तरेण स एव श्‍लोक अभ्यस्त इति श्‍लोका-
भ्यासोऽयमीदृशः ॥</p>
<lg type="mula">
  <l>एकाकारं चतुष्पादं तन्महायमकाह्वयम् ।</l>
  <l>तत्रापि दृश्यतेऽभ्यासः सा परा यमकक्रिया ॥ ७० ॥</l>
</lg>
<p>एकः समान आकारः स्वरूपं येषामित्येकाकारः, सर्वतो यमकयोगात्
चत्वारः पादा यस्य यत्रेति वा । एकाकारचतुष्पादं यत्, तदीदृशं महच्च यत् तद्
यमकं च, सर्वयमकप्रधानत्वात्, महायमकमित्याह्वयः संज्ञा अस्येति महायमका-
ह्वयं वेदितव्यम् । एकाकारचतुष्पादत्वं प्रत्येकं सर्वतो यमकयोगाद् विनाभ्यासादपि
सम्भवतीत्याह—तस्यापीत्यादि । तस्यापि महायमकस्यापि न केवलं समूहादेरभ्यासः
त्रिपादावृत्तिर्दृश्यते । अत एवेयमीदृशी परा सर्वयमकक्रियाप्रधानत्वात् । यमकस्य
क्रिया प्रयोगः । अत एवेदं [102b] त्रिपादाभ्यासाद् भिद्यते । तत्र प्रत्येकं पादेषु
सर्वतो यमकाभावात् केवलं पादयमकमात्रं त्रिरभ्यस्यते ॥</p>
<p>तदुदाहरन्नाह—</p>
<lg type="mula">
  <l>समानयासमानया समानया स मानया ।</l>
  <l>समानयासमान या समानयासमानया ॥ ७१ ॥</l>
</lg>
<p>यासः प्रयासः खेदः । मानश्च प्रियविषयं प्रातिकूल्यम् । यासमानौ तुल्यौ,
यदा समाना, तदायासोऽपीति समकालत्वात् । यथा चायासस्तापयति तथा मानोऽपि
प्रियसङ्गमसुखविरहादिति । यस्याः तया समानयासमानया । सह मानेनार्हणेन
गुणयोगाद् वर्तत इति समानया मान्यया अनया कयाचिदिष्टया । स त्वम् । असम
गुणोत्कर्षादनुपम ! [मा] मां समानय संगमयेति कञ्चित् सुहृदमभ्यर्थयति कश्चित्
कामी । पुनः सा विशिष्यते— या प्रणयिनी सह मया श्रिया वर्तत इति समा
कान्तिमती । अनयस्याकार्यस्यासौ निषेधः तस्य मानं प्रमाणमनुभवं यातीति
अनयासमानया । अकार्यपरिहार/?/ज्ञतया अनयासमानयेति निगमनीयम् ॥</p>
<p>यदुक्तम्—</p>
  <l>अत्यन्तबहवस्तेषां भेदाः संभेदयोनयः</l> <ref>[३.३],</ref>﻿
<pb n="229"/>
<p>तत्र दिङ्‌मात्रं सुकररूपं दर्शयन्नाह—</p>
<lg type="mula">
  <l>धराधराकारधरा धराभुजां
भुजा महीं पातुमहीनविक्रमाः ।</l>
  <l>क्रमात् सहन्ते सहसा हतारयो
रयोद्ध‍ुरा मानधुरावलम्बिनः ॥ ७२ ॥</l>
</lg>
<p>धरां धारयतीति धराधरः शेषो भुजगराजः, तस्याकारं सादृश्यं धारयन्तीति
धराधराकारधराः । धराभुजां राज्ञां भुजा बाहवः । अहीनः पर्याप्तो विक्रमः शौर्यम्
एषामित्यहीनविक्रमाः । सहसा त्वरितमकालक्षेपेण हता अरयोऽमीभिरिति हतारयः ।
रयेण वेगेन रंहसा /?/उद्ध‍ुरा दुर्ध/?/राः । मान एव धूः कृत्यम् । मानधुरामवलम्बत
इति मानधुरावलम्बिनः । महीं पृथिवीं पातुं रक्षितुं सहन्ते कल्पन्ते तादृशगुण-
योगात् । क्रमात शास्त्रविहितेन क्रमेण न्यायेनेति यावत् । इह संदष्टयमकमादिमध्य-
यमकव्यपेतं मध्ययमकं व्यपेतमिति संभिन्नमुदाहृतम ॥</p>
<lg type="mula">
  <l>आवृत्तिः प्रातिलोम्येन पादार्धश्‍लोकगोचरा ।</l>
  <l>यमकं प्रतिलोमत्वात् प्रतिलोममिति स्मृतम् ॥ ७३ ॥</l>
</lg>
<p>[103a] आवृत्तिरभ्यासः । कथं ? प्रातिलोम्येन प्रतीपतया लक्षिता, नानुलोम्येन,
किंविषया ? पादश्चार्धश्च प्रकरणात् श्‍लोकस्य, श्‍लोकश्च [तेषां] समुदायः गोचरो
विषयो यस्या इति पादार्धश्‍लोकगोचरा । पादगोचरा, अर्धविषया, श्‍लोकाश्रया
चेति त्रिविधमनूद्य प्रतिलोमं नाम यमकं स्मृतमिति विधीयते । कुतः ? प्रतिलोमत्वात्
तस्या इति गम्यते । प्रतिलोमेति कृत्वा । यत् त्वनुलोम्‍ना स पादाभ्यासादिरिति
भावः ॥</p>
<p>तदुदाहरन्नाह—</p>
<lg type="mula">
  <l>यामताश कृतायासा सा याता कृशता मया ।</l>
  <l>रमणारकता तेऽस्तु स्तुतेताकरणामर ॥ ७४ ॥</l>
</lg>
<p>कृशस्य भावः कृशता । कृतो जनित आयासः श्रमो ययेति कृतायासा । या
कृशता दौर्बल्यम् । सा याता प्राप्ता मया अमता प्रतिकूलतां [गता] आशा, अर्थात्
<pb n="230"/>
सुरतमनोरथो यस्येति हे अमताश मत्सङ्गमासहिष्णो ! हे रमण ! अकरणेनाकृतिमत्त्वेन
अमर ! अकरणामर सत्यदेव ! यद्वा अकरणे अविहिते प्रमत्त ! अमर देव ! तव
स्तुतम् । तदितः प्राप्तः हे स्तुतेत वर्णनेन प्राप्त ! ते तव अरकता गमनमेवास्तु ।
किमागमनेन, इयर्ति गच्छतीत्यरको [गन्ता] ततो भावप्रत्ययस्तल् विधीयते । समय-
मतिक्रम्यागतः कश्चित् प्रियः कयाचित्तु सरोषमित्थमधिक्षिप्यते । इदं पादप्रतिलोम-
यमकम् । प्रथमस्य तृतीयस्य च पादस्य [क्रमशः] प्रातिलोम्येन पाठे श्‍लोक-
निष्पत्तिः ॥</p>
<lg type="mula">
  <l>नादिनोऽमदनाधीः स्वा न मे काचन कामिता ।</l>
  <l>तामिका न च कामेन स्वाधीना दमनोदिना ॥ ७५ ॥</l>
</lg>
<p>नादो नाम तत्त्वविशेषः शैवसमयप्रसिद्धः स विद्यतेऽस्येति नादिनो मे मम
स्वा स्वकीया धीः । न विद्यते मदनः कामोऽस्यामिति अमदना ततश्च स्वाधीना
सदृशवर्तिनी भवतु । एवं किमतः ? ततश्च मे मम न काचन न काचित् कामिता
विषयाभिलाषः । कामेन दमं नुदतीति तेन दमनोदिना प्रशमप्रत्यनीकेन हेतुना ते
तदभावादेव तामिका न भवितुमर्हति । कामनिमित्तः सन्तापो नास्तीत्यर्थः । इदमर्ध-
प्रतिलोमयमकम् । अत्रार्धान्तरमारभ्य प्रातिलोम्येन पाठे श्‍लोकनिष्पत्तिरिति ॥</p>
<lg type="mula">
  <l>यानमानयमाराविकशोनानजनासना ।</l>
  <l>यामुदारशताधीनामायामायमनादि सा ॥ ७६ ॥</l>
</lg>
<p>मानमवलेपं यातीति मानयः दृष्टः त्रैलोक्यं विजग्राह । मानयश्चासौ मारश्चेति
मानयमारः । तमवितुं रक्षितुं साधनभावेन तत्सामर्थ्यानुग्रहात्, शीलं यस्या इति
मानयमारावी । स चासौ कशा प्रतोदश्चेति मानयमाराविकशा या काचिद् भवेत्
तस्या ऊना हीना असमाना या न भवति किं तु समानैव तद्वत् कामसाधनत्वात् ।
यदाह— आनेत्यादि । अन.........सत्यानाः कर्तर्यत् समर्था इन्द्रियजयादियोगात् ।
जनाः, तेषामसनं क्षेपोऽतितरां यत्रेति अनाजनासना । मुनीनामपि रागजननी
अत एवोदाराणां महतां शते बहुत्वोपलक्षणम् । अधीना यस्मात् सेवनात् यामायाम
जितवानस्मि । सा अनादि नदिता भणिता । नान्या । किम् ? आयम् आगमनम् ।
आगच्छति, आहुतेति यावत् । कश्चिदितिवृत्तमात्मनः कञ्चित् कथयति । आनुलोम्येन
तावदयं श्‍लोकः ॥</p>﻿
<pb n="231"/>
<p>प्रातिलोम्येनायमेवावर्तते—</p>
<lg type="mula">
  <l>सा दिनामयमायामा नाधीता शरदामुया ।</l>
  <l>नासनाजनना शोकविरामाय न मानया ॥ ७७ ॥</l>
</lg>
<p>सा काचिदभिमता स्‍त्री दिनमेवामयो विकारोऽत्यन्तरुक्षत्वात् दिनामयम्
अधीता अधीगता प्राप्ता न न भवति किं तु अधीतैवात्यन्तसौकुमार्यात् । अत एवायः
आगतः अनुभाव्यः आमः पीडा ययेति आयामा । केन ? अमुया प्रत्यक्षवर्तिन्या
शरदा अतिदीप्रदिवाकरया हेतुना, अत एव च न जननमजननम् । आसनस्याव-
स्थानस्याजननमकरणं यया इति आसनाजनना सुखासिकामलभमाना शोकस्य
त्वद्विरहसम्भवस्य विरामाय विनोदाय शोकाभिभवार्थं मानमहङ्कारं शोकमभिभवामि
इत्येवं रूपं यातीति मानया भवति । त्वद्वियोगसम्भवं शोकमभिभवितुं न शक्नोति
इत्यर्थः । श्‍लोकप्रतिलोमयमकम् ॥</p>
<trailer>॥ इति यमकचक्रम् ॥</trailer>
<lg type="mula">
  <l>वर्णानामेकरूपत्वं यद्येकान्तरमर्धयोः ।</l>
  <l>गोमूबि/?/केति तत् प्राहुर्दुष्करं तद्विदो यथा ॥ ७८ ॥</l>
</lg>
<p>अर्धयोः श्‍लोकसम्बन्धिनोरभिव्यक्त्यर्थः उपर्यधोभावेन लिखितयोः सम्बन्धिनां
वर्णानां निरन्तराणामेकरूपत्वं सारूप्यं तेषामेव वर्णानां समुत्थानात् । एकैक-
मक्षरमन्तरं व्यवधानमस्मिन्नित्येकान्तरम् एकैकवर्णव्यवधानं यदि भवति निरन्तर-
पाठवदर्धयोरौत्तराधर्येण एकैकवर्णान्तरपाठे स एव श्‍लोको यदि [104a] निष्पद्यत
इत्यर्थः । तदीदृशं दुष्करं गोमूत्रिकेति अभिधानेन प्राहुः व्यवहरन्ति तद्विदो गोमूत्रिका-
बन्धवादिनः । यथेत्युदाहरति ॥</p>
<lg type="mula">
  <l>मदनो मदिराक्षीणामपाङ्गास्त्रो जयेदयम् ।</l>
  <l>मदेनो यदि तत् क्षीणमनङ्गायाञ्जलिं ददे ॥ ७९ ॥</l>
</lg>
<p>मदिराक्षीणां स्त्रीणाम् । अपाङ्गं कटाक्ष एवास्त्रमायुधं रागसाधनत्वाद् यस्येति
अपाङ्गास्त्रः देवदत्तस्य गुरुकुलमिति यथा । मदनः कामः । अयं लोकविख्यातः ।
<pb n="232"/>
जयेद् जगद्वशीकुर्यात् । न क्वचित्प्रतिहतशक्तिर्य[दि] यस्मात् इष्टविषयप्रापणात् ।
मम एनः पापम् अर्थात् तत्प्राप्तिविघ्नभूतम् । क्षीणम् अस्तंगतम् ततः पूर्णमनोरथत्वात्
अहमनङ्गाय तस्मै कृपाद्यपपत्तये । तादर्थ्ये क्रियासम्बन्धे वा चतुर्थी । अञ्जलिं
प्रणामकरसम्पुटं दधेः रचयामि तमाराधयामीति कश्चित् कामी [काचित्] कामिनी
वा ब्रवीति ॥</p>
<lg type="mula">
  <l>आहुरर्धभ्रमं नाम श्‍लोकार्धभ्रमणं यदि ।</l>
  <l>तदिष्टं सर्वतोभद्रं भ्रमणं यदि सर्वतः ॥ ८० ॥</l>
</lg>
<p>औत्तराधर्येण चतुर्षु पादेष्वभिव्यक्त्यर्थं लिखितेषु प्रथममक्षरमारभ्य औत्तरा-
धर्येण द्विराद्यन्ततः क्रमेण पाठे अर्ध निष्पद्यते, पुनस्तथैव परिशिष्टस्य पाठे अपरार्ध-
निष्पत्तिरिति श्‍लोकस्य द्वाभ्यां भ्रमणं श्‍लोकार्धभ्रमणं यदि भवेत् तादृशमर्धभ्रमं नाम
दुष्करमाहुरामनन्ति तद्विदः ।</p>
<p>सर्वतोऽनुलोमप्रतिलोमतः पूर्ववदौत्तराधर्येण च यदि भ्रमणं श्‍लोकस्य भवेत्
तादृशं सर्वतोभद्रं नाम दुष्करमिष्टं तज्ज्ञैरिति ॥</p>
<p>तदुभयमुदाहरति—</p>
<lg type="mula">
  <l>मनोभव तवानीकं नोदयाय न मानिनी ।</l>
  <l>भयादमेयामा मा वा वयमेनोमया नत ॥ ८१ ॥</l>
</lg>
<p>हे मनोभव ! अत एव सर्वेषां चित्ताधिष्ठानतया हे नत ! प्रत्यासन्न ! देवान्तर-
वद् यो [न] परोक्षः, मानिनी काचिदिष्टा तव अनीकं सेना जगद्विजयप्रयुक्तत्वात् ।
[अन्या] सेना कुतश्चित् सभयापि । इयं त्वकुतोभया काचित् सेना इत्याह—
भयादित्यादि । [सा] अमः पीडा । अमेयोऽप्रमाणोऽमो यस्या इति अमेयामा
[भवतु] मा वा [भूत् । कुतः ?] भयात् [त्वदुत्थात्] कारणान्तरात् मा वा न भवति ।
सेयमीदृशी तवोदयाय जगद्वि[जय]लक्षणाय न न भवति, किं तु भवत्येव । केचन
वयमत्र एनोमयाः पापस्वभावाः । अनुदयभाजस्तिष्ठामः, तत्प्रसादाप्रतिलम्भात्, प्रत्युत
निर्दयभावनात् । तदियं प्रसीदतु तव सेनेति अर्धभ्रमम् ॥</p>﻿
<pb n="233"/>
<lg type="mula">
  <l>सामायामा माया मासा
मारानायायाना रामा ।</l>
  <l>यानावारारावानाया
मायारामा मारायामा ॥ ८२ ॥</l>
</lg>
<p>[104b] सा काचिदिष्टा रामा स्त्री मासा चन्द्रेण अमा सह माराय नाशार्थम्
अस्माकमुपस्थितेति शेषः । कीदृशीति सा विशेष्यते । या रामा अमस्य पीडाया
आयामो दीर्घता यस्य इत्यमायामा पीडावती मा न भवति । अदुःखनिमित्तं तप्यत
इत्यर्थः । तदेव कुतः ? मारस्या कामस्य आनायो जालं जगद्बन्धनं किमपि तत् ।
अयानमगमनमपतनं यस्या इति मारानायायाना । यतोऽस्याः सुमन्दो रागः, तस्माद्
अस्मद् दुःखेन [न] तप्यत इत्यर्थः । सा कीदृशीति पुनर्विशिष्यते [यानं पादयुगम्
आवृणोतीति यानावारः, तस्य आरावः शब्दो वर्तते यत्र सा] यानावारारावा, अत एव
आनं प्राणमायातीति आनाया बलीयसी माया परव्यामोहो फलोपायश्च आरामः
क्रीडाभूमिरस्या इति मायारामा या ईदृशी सा माराय अस्माकमिति [योज]नीयम् ।
इदं सर्वतोभद्रम् ॥</p>
<p>स्वरस्थानवर्णप्रतिनियमलक्षणं दुष्करं दर्शयन्नाह—</p>
<lg type="mula">
  <l>यः स्वरस्थानवर्णानां नियमो दुष्करेष्वसौ ।</l>
  <l>इष्टश्चतुःप्रभृत्येषु दर्श्यते सुकरः परः ॥८३ ॥</l>
</lg>
<p>स्वरः अकारादिः । स्थानं च यद्भवो वर्णः कण्ठादिः । वर्णश्च व्यञ्जनं ककारादिः
[तेषां] स्वरस्थानवर्णानां नियमः व्यवस्था इयत्ता, योऽसौ नियमो दुष्करेषु
वर्णेषु मध्ये इष्टस्तज्ज्ञैः सोऽपि दुष्कर इत्यर्थः । एष च नियमः चतुर्भ्यः प्रत्येकस्वर-
स्थानवर्णेभ्यः प्रभृति आरभ्य चतुर्षूपादाय [क्रमशो न्यूनतया] एकं स्वरं स्थानं
वर्णं वा यावद् दर्श्यते उदाह्रियते । तादृशस्य दुष्करत्वात् । न पञ्चप्रभृति, तस्य
सुकरत्वात् । यदाह परः,—पञ्चप्रभृतिनियमः स्वरस्थानवर्णकृतः सुकरमुखेन क्रियते ।
तस्मान्नासौ निर्दिश्यते दुष्कर इति ॥</p>﻿
<pb n="234"/>
<lg type="mula">
  <l>आम्‍नायानामाहान्त्या वाग्
गीतीरीतीः प्रीतीर्भीतीः ।</l>
  <l>भोगो रोगो मोदो मोहो
धे ये चेच्छे देशे क्षेमे ॥ ८४ ॥</l>
</lg>
<p>आम्‍नायानां वेदानाम्, अन्ते भवा अन्त्या वागुपनिषदिति यावत् । सा
गीतीर्गानानि विलासिनां सुखाभिमता ईतीरुपद्रवान् मृगाणामिव दुःखानुबन्धित्वाद्
आहोपादिशदिति । प्रीतीश्च संसारे प्राकृतजनसुलभाः चित्तोद्धर्षात् । भीतीः त्रासाद्
भयानुबन्धित्वाच्चाह । भोगश्च रूपादिविषयानुभवः । रोगो व्याधिर्विविधदुःखात्मकः
[105a] संसाराक्षेपकत्वात् । [तत्र] च वधबन्धनादिव्यसनहेतुत्वात् । तत्रैवं रोग-
भूते विषयभोगे मोदः सुखितोऽहं सर्वथेति हर्षो मोहोऽज्ञानम्, दुःखसुखविपर्यास-
प्रवृत्तत्वादित्यप्याह सा । यत एवं सर्वमुपद्रुतं संसारचक्रम्, तस्माद् देशे स्थाने क्षेमे
सर्वोपद्रवरहिते शान्ते मोक्ष इति यावत् । धानं धा भिदादिदर्शनादाह [?] धारणे
चित्तस्य इच्छा च छन्दश्च इच्छे१ धे ये धातव्ये कार्ये । श्रेयोऽर्थिभिर्मोक्ष एवं शरण्य-
तया चित्तेन धारयितव्यः । तत्रैव च छन्दोऽभिधातव्यः न संसार इत्यप्याह सा
वागिति । आकारस्य ईकारस्य ओकारस्य एकारस्यैव च प्रयोगात् चतुःस्वरोऽयं
श्‍लोक इति ॥</p>
<lg type="mula">
  <l>क्षितिविजितिस्थितिविहिति-
व्रतरतयः परगतयः ।</l>
  <l>उरु रुरुधुर्गुरु दुधुवु-
युधि कुरवः स्वमरिकुलम् ॥ ८५ ॥</l>
</lg>
<p>क्षितेः पृथिव्या विजितिर्विजययोगः, स्थितेश्च तद्व‍यवस्थाया यथावत् परिपालन-
रूपायाः क्षेमस्य च विहितिर्विधानं सम्पादनम् । एतदुभयमवश्यकर्तव्यतया व्रतं
नियमः, तत्र रतिस्तत्परता येषामिति क्षितिविजिति[स्थिति]विहितिव्रतरतयः । कुरव
इति वक्ष्यति । एतच्च प्रज्ञामन्तरेण न भवतीत्याह— परा शोभापरा गुणदोषविवेक-
समर्था गतिः प्रज्ञा येषामिति परगतयः । एवं च शक्तिसम्पन्नरिपुविजयचतुरा इत्या-
<note>१ अत्रेच्छाया द्धैविध्यं स्वीकृत्य द्विवचनमिति टीकाकर्तुरभिप्रायः प्रतिभाति ।</note>﻿
<pb n="235"/>
चष्टे, कुरवो राजानो यथोक्तगुणा युधि समरे स्वमात्मीयम् अरीणां कुलम् । उरु भृशं
क्रियाविशेषणम् । रुरुधुरावृतवन्तः............वशमानयन् । दुधुवुश्च अभिभवा-
दकम्पयन् । गुरु बलवत् । इदमपि क्रियाविशेषणम् । गुरु वा अरिकुलं शक्तियोगात् ।
अयमिकाराकारोकारमात्रप्रयोगात् त्रिस्वरः श्‍लोक इति ॥</p>
<lg type="mula">
  <l>श्रीदीप्ती ह्रीकीर्ती धीनीती गीःप्रीती ।</l>
  <l>एधेते द्वे द्वे ते ये नेमे देवेशे ॥ ८६ ॥</l>
</lg>
<p>ये द्वे देवानामीशे देवेशे सुरपतावपि न स्त इमे ते द्वे द्वे च वस्तुनी एधेते
वृद्धिं गच्छतः । के ते इति विशेषेण दर्शयति— श्रीश्च विभूतिः दीप्तिश्च तद्भाविनी
द्युतिराज्ञा वा श्रीदीप्ती । ह्रीश्च त्रपा [आकार]संकोचलक्षणा ततः कीर्तिश्च यशः
सर्वत्र गुणख्यातिरूपा ह्रीकीर्ती । धीश्च प्रज्ञा हेयोपादेयविवेकस्वभावा तदनुसारिणी
च नीतिः सम्यक्प्रयोगरूपा त्रिवर्गानुबन्धिनी धीनीती, गीश्च वाक् मधुरा लोक-
[105b]संग्राहिका प्रीतिश्च तदनुवृत्ता गीःप्रीती, इतीमे द्वे द्वे सम्बन्धिन्यौ एधेते ।
नान्ये ये केचित् । इतीकारस्यैकारस्य च प्रयुक्तेर्द्विस्वरोऽयं श्‍लोकः ॥</p>
<lg type="mula">
  <l>सामायामा माया मासा
मारानायायाना रामा ।</l>
  <l>यानावारारावानाया
मायारामामारायामा ॥ ८७ ॥</l>
</lg>
<p>सर्वतोभद्रं पूर्वोक्तमेकस्वरोदाहरणमपि कल्पते इति पुनरुदाहृतम् । एकस्वरो-
दाहरणमात्रमिह विवक्षितम् । तच्च पूर्वसिद्धमेव सम्भवतीति किमपूर्वेणेदृशेनाहो-
पुरुषिकामात्रणेति भावः । पूर्वत्र्याख्यात एवार्थोऽनुसर्तव्यः । एवं स्वरनियमश्चतुर्विधो
दर्शितः ।</p>
<p>स्थाननियमं दर्शयन्नाह—</p>
<lg type="mula">
  <l>नयनानन्दजनने नक्षत्रगणशालिनि ।</l>
  <l>अघने गगने दृष्टिरङ्गने ! दीयतां सकृत् ॥ ८८ ॥</l>
</lg>
<pb n="236"/>
<p>नक्षत्राणां गणैः शालिनि सम्बन्धिते विराजमाने वा नक्षत्रगणशालिनि, न
विद्यन्ते [घना अ]स्मिन्नित्यघने मेघमलविकले अत एव नयनानामानन्दं प्रीतिं जन-
यतीति नयनानन्दजनने गगनेऽन्तरीक्षे दृष्टिर्दीयतां प्रयुज्यताम् । सकृत् एकवारमपि ।
तावतैव मदनपरवशायास्तस्याः प्राप्तेः । नाधिकं प्रार्थ्यते, सकृद् वा दर्शनेन गगनमनु-
गृह्यताम् । अन्यथै विफला अस्य शोभेति कश्चिच्चाटुकारः कामी कान्तामुपलालयति ।
अङ्गनेति प्रियामन्त्रणम् । कण्ट्यतालव्यदन्त्यमूर्धन्यमात्रप्रयोगात् चतुस्थानोऽयं श्‍लोक
इति ॥</p>
<lg type="mula">
  <l>अलिनीलालफलतं कं न हन्ति घनस्तनि ।</l>
  <l>आननं नलिनच्छायनयनं शशिकान्ति ते ॥ ८९ ॥</l>
</lg>
<p>अलकः केशविन्यासविशेष एव चञ्चलत्वादिना लता । अलिवन्नीला अलक-
लता यस्मिन्निति अलिनीलालकलतम् । नलिनस्येव च्छाया शोभा अनयोरिति
नलिनच्छाये सरोजतुल्ये नयने अस्मिन्निति नलिनच्छायनयनं शशिन इव कान्तिरस्येति
तदीदृशमिति मनोहरं ते तवाननं कं न हन्ति कं नाम कामिनं दशमीं दशां न
नयति ? सर्वमेव रागिणं हन्तीत्यर्थः । घनस्तनीति प्रियामन्त्रणम् । कण्ठ्यतालव्य-
दन्त्यमात्रप्रयोगात् त्रिस्थानोऽयं श्‍लोक इति ॥</p>
<lg type="mula">
  <l>अनङ्गलङ्घनालग्ननानातङ्का सदङ्गना ।</l>
  <l>सदानघ सदानन्द नताङ्गासङ्गसङ्गत ॥ ९० ॥</l>
</lg>
<p>हे सदानघ ! सर्वदा निष्पाप ! अत एव विप्रतीसाराभावात् सन् विद्यमानः
शोभनो वा आनन्दः प्रमोदोऽस्येति सदानन्द ! नताङ्गानां स्त्रीणां सङ्गः संभोगलक्षणः,
तेन सङ्गतः अन्यस्त्रीसंभोगप्रसक्तः । हे नताङ्गासङ्गसंगत ! सती चासावङ्गना [106a]
चेति सदङ्गना तवेत्यर्थात् । अनङ्गेन कामेन लङ्घनमभिभवः ततो लग्नः सक्तः उत्पन्नः
नानानेकप्रकारः आतङ्कः पीडा यस्या इति अनङ्गलङ्घनालग्ननानातङ्का वर्तते । अनङ्गेन
वा लङ्घनं तत आलग्नो नानातङ्को यस्याः सेयमनुकम्प्यतामिति कञ्चित् कामिनं
विषयान्तरप्रसक्तं निजबधूनिमित्तं सानुनयं काचिदेवमाह । कश्चिद् वा । कण्ठ्यदन्त्य-
मात्रप्रयुक्तो द्विस्थानोऽयं श्‍लोक इति ॥</p>﻿
<pb n="237"/>
<lg type="mula">
  <l>अगागाङ्गाङ्गकाकाकगाहकाघककाकहा ।</l>
  <l>अहाहाङ्गखगाङ्कागकङ्कागखगकाककः ॥ ९१ ॥</l>
</lg>
<p>अकति कुटिलं गच्छतीत्यकम् । कर्तर्यच् । अक कुटिलायां गताविति धातुः । आ
समन्तात् कायति शब्दायते इति आकम् । आतः प्रादिभ्य इति कः । अकं च तदाकं
चेति अकाकम् । गङ्गाया इदं गाङ्गम् । गाङ्गं च तत् कमुदकं च गाङ्गकम् । गाङ्गकं च
तत् अकाकं चेति गाङ्गकाकाकम् । तत्र तस्य वा गाहकः प्रवेष्टा हे गाङ्गकाकाकगाहक !
अत एव अघान्येवाघकानि कुत्सितत्वात् तानि मलिनत्वादिना काकाः तान् हन्तीति
अघककाकहा कृतगङ्गास्‍नानत्वात् निष्पापस्त्वम् । ततश्च गां स्वर्गम् अगाः प्राप्तवानसि न
सन्देहः । एवंविधस्य स्वर्गगमनमवश्यम्भावीति भविष्यत्यति भूतमुपचर्य अगास्त्व-
मिति भूतप्रयोगः कृतः, यथा अजितेऽपि बले जयकारणसाकल्यात् जितव्यपदेशः
जितमिदं मया बलम् । कियदेतदिति प्रतिपत्तव्यम् । एवं पुण्यमयस्य तव शोकोऽपि
न संभवति इत्यामन्त्रणद्वारेण सूचयति हाहेत्येवंरूपः प्रलापः शोकसंभवः । हाहा
तमङ्गति......यातीति हाहाङ्गः । अगि गत्यर्थो धातुः । न हाहाङ्गोऽहाहाङ्गः । हेऽहाहाङ्ग
विशोक ! एवं गुणयोगात् आ म्वर्गं प्रसिद्धस्त्वमिति संबोधनमुखेनाभिधत्ते । खग
आदित्यः । सोऽङ्कश्चिह्नं तत्र गतेरस्येति खगाङ्कः स चासावगः पर्वतश्चेति खगाङ्कागः
सुमेरुरिति यावत्, स च स्वर्ग एव, देवानां [तत्र] अवस्थानात् ! तं कङ्कति कीर्ति-
द्वारेण दच्छति इति व्याप्यादण्१ । हे खगाङ्कागकङ्क ! एवं कल्याणाशयत्वात् दुर्जन-
ससर्गोऽपि [106b] तव नास्तीति कथयति अगन्ति कुटिलं गच्छन्ति अदान्तत्वा-
दिति अगानि । कतर्यच् । अगानि च तानि खानि इन्द्रियाणि च इत्यगखानि तानि
गच्छन्ति इति अगखगाः अदान्तेन्द्रियाः खला इति यावत् । त एव कुत्सितत्वादगख-
गकाः । तेषु अककः अलोलः अलुब्धः निरपेक्षः, तत्संसर्गद्वेषात् । हे अगखगकाकाक
इति कश्चित् पुरुषः स्तुतः । कण्ठ्यमात्रप्रयोगादेकस्थानोऽयं श्‍लोकः ॥ ९१ ॥</p>
<p>एवं स्थाननियमश्चतुर्धा दर्शितः । संप्रति वर्णनियमं दर्शयन्नाह—</p>
<lg type="mula">
  <l>रे रे रोरुरुरूरोरुगागोगोऽगाङ्गगोऽगगुः ।</l>
  <l>किं केकाकाकुकः काको मामा गामा ममामम ॥ ९२ ॥</l>
</lg>
<p>रे रे इत्यनादरे भर्त्सने वा । त्रासा[दिपर]वशतया भृशमभीक्ष्णं वा रौतीति
रोरुः । रौतेर्यङन्तात् क्विपि रूपम्, रोरुश्चासौ रुरुश्च मृगविशेषः रोरुरुरुः । तस्य
<note>१. चान्द्रव्याकरणे १. २. १.</note>﻿
<pb n="238"/>
ऊरुः क्रोडदेशः तस्य रुग् विदारणमेवागः पापं तद् गच्छतीति रोरुरुरूगागोगः ।
पर्वतदेशवर्तनात् तरुमूलगतगोपनघातुकेन केनचित् गोपेन दुरितमिदमाचरितमिति
सविशेषं दर्शयति— अगस्य पर्वतस्याङ्गमेकदेशः । तद्गतः तत्रावस्थानात् अगाङ्गगः ।
अगेषु तरुषु व्यवस्थिता गावोऽस्य इत्यगगुः । त्वमेवं प्रत्यक्षपापः । मा मा सावेगे
वारणे आम्रेडितप्रयोगः । मागाः मा आगच्छ । [मम मादृशस्य पुण्यात्मनः
सविध इति शेषः ।] नेदृशः पापीजनोऽस्मदन्तिकमागन्तुमर्हति । अममो निष्परिग्रहः ।
मा अमम परिग्रहक्लेशोपहत इति तस्यामन्त्रणम् । अनेन मृगवधपातकनिमित्तं
सूचितम्, परिग्रहोपहतानामेवेदृशदुश्चरितसम्भवात् । निष्परिग्रहाणां तु निष्पापत्वात् ।
यदि नाम एवं तथापि किं न युष्मत्समीपमुपगच्छेयमित्याशङ्क्य तदसम्भवं
प्रतिवस्तुना दर्शयति । केका मयूरध्वनिर्मधुरः । तस्य सैव वा काकुः भङ्गः । तत्रैव
सहजतया प्रतिनियमात् । तया कायति शब्दायत इति केकाकाकुकः । काको वायसः
किं सम्भवति ? नैव । तद्वत् त्वद्विधपापजनसंसर्गोऽस्मद्विधानां श्रेयोऽर्थिनां न
सम्भवतीति कश्चिन्मुनिः कृतमृगवधपातकं गोपालकमरण्यचरमात्मसमीपसर्पन्त-
मित्थमभिधत्ते । [107a] रेफगकारककारमकारमात्रप्रयोगात् चतुर्वर्णोऽयं श्‍लोक
इति ॥</p>
<lg type="mula">
  <l>देवानां नन्दनो देवो नोदनो वेदनिन्दिनः ।</l>
  <l>दिवं दुदाव नादेन दाने दानवनन्दिनः ॥ ९३ ॥</l>
</lg>
<p>देवानां नन्दनः प्रीतिकरः तद्योगक्षेमाचरणपरत्वात् । वेदनिन्दिनः धर्माधि-
क्षेपकस्य लोकस्य नोदनो निषेद्धा [त्रयी]प्रवर्तनात् । देवो विष्णुः । तस्यैव तादृशत्वात्,
वक्ष्यमाणविशेषयोगाच्च । दानवानसुरान् नन्दयति वर्धयति तद्योगक्षेमाचरणादिति
दानवनन्दिनोऽसुरेश्‍वरस्य हिरण्यकशिपोः, अन्यस्य वा कैटभादेः दानेऽवखण्डने
विदारणे नादेन दर्पोन्मुक्तेन सिंहनादेन [स्तम्भ]भङ्गसम्भवेन वा नादेन शब्देन
तुमुलेन हेतुना दिवं स्वर्गलोकं दुदाव । किमिदमित्युपजातशङ्कमकरोदित्यर्थः । दकार-
वकारनकारमात्रात्मत्वात् त्रिवर्णोऽयं श्‍लोकः ॥</p>
<lg type="mula">
  <l>सूरिः सुरासुरासारिसारः सारसिसारसाः ।</l>
  <l>ससार सरसीः सीरी ससूरूः स सुरारसी ॥ ९४ ॥</l>
</lg>﻿
<pb n="239"/>
<p>स प्रसिद्धः सीरी बलभद्रः सूरिः सर्वविद्याकोविदः सुराश्चासुराश्च तानासर्तुं
व्याप्तुमप्रतिहतत्वात् शीलमस्येति सुरासुरासारी । [तादृशः] सारः सामर्थ्यमस्येति
सुरासुरासारिसारः । नयसम्पन्नो विक्रमसम्पन्नश्चेत्युक्तं भवति । शोभनाभ्यामूरुभ्यां
वर्तत इति ससूरूः । सौरूप्यमनेनोपलक्षितम् । सुरारसी मदिरास्वादी । तथा
[च बलभद्रः] प्रसिद्धः । सरसीः क्रीडादीर्घिकाः ससार वारिविहारयोगेन निर्विवेश ।
किंविशिष्टाः ? आरसिभिर्मुखरैः सारसैः पक्षिविशेषैः सह वर्तत इति सारसिसारसाः ।
अनेन विलासित्वमस्योद्भावितम् । रेफसकारमात्रस्वभावतया द्विवर्णोऽयं श्‍लोकः ।</p>
<lg type="mula">
  <l>नूनं नुन्नानि नानेन नाननेनाननानि नः ।</l>
  <l>नानेना ननु नानूनेनैनेनानानिनो निनीः ॥ ९५ ॥</l>
</lg>
<p>नूनं निश्चितमेतत् । किं तत् ? नोऽस्माकमाननानि मुखानि न [न] नुन्नानि
किं तु नुन्नान्यभिभूतान्येव । केन ? अनेन पुरुषेण, येन सार्धं योद्धव्यम् । केन ? अनेना-
त्मीयेन मुखेन मातेण्डमण्डलेनेव तेजस्विना मुखेन । आस्तां तावद् युद्धम्, मुखम-
प्यस्यावलोकयितुमस्मन्मुखानि न शक्नुवन्ति । काऽप्ययमतिमानुषः पुरुषः । तादृशेन
सह [यो] योद्ध‍ुमस्मान् नियुङ्क्तेऽसौ प्रभुरपरीक्षकोऽस्माकमिति कथयति । एतेन
पूर्वोक्तेनानूनेनापि [107b] केना[प्य]तिबलीयसा योद्ध‍ुमित्यर्थात् । निनीः..........
नियोक्तुमिच्छुः । अनान् प्राणिनः प्राणोऽनुजीविनोऽस्मान् नयतेः सन्नन्तात् क्विपि
रूपम् । इनोऽस्माकं प्रभुः । ना पुरुषोऽयं नानेनाः एनः पापं न विद्यतेऽस्येत्यनेनाः न
भवतीति किं तु सपाप एव । ननु वितर्क निश्चये वा, यदेनेनातिमानुषप्रभावेणास्मान्
धातयितुमिच्छति । स्वयमप्यत्र योद्ध‍ुं प्राप्तः । इति केनचित् अतिबलीयसा योद्ध‍ुं
नियुक्ताः प्रभुना अनुजीविनो वितर्कयन्ति । अयं नकारमात्रनिबन्धत्वादेकवर्णः
श्‍लोकः ॥</p>
<p>दुष्करमार्गमुपसंहरति—</p>
  <l>इति दुष्करमार्गोऽपि किञ्चिदादर्शितक्रमः ।</l>
<p>इत्युक्तेन विधिना दुष्करमार्गो दुष्करोऽपि काव्यप्रकारः । न केवलं सुकर
इत्यपि शब्दः । किञ्चिद् ईषत् संक्षेपतः, तथा प्रतिज्ञानात् । क्रियाविशेषणमेतत् ।
आदर्शित उक्तः क्रमः स्वभावोऽस्येत्यादर्शितक्रमः प्रतिपादित इति दुष्करमार्गेऽपि
<pb n="240"/>
कश्चिदादर्शितः क्रम इत्यपि पाठः । तत्र दुष्करमार्ग विषयेऽपि क्रमः प्रकारः कश्चित्
कोऽपि संक्षिप्तः आदर्शित इति योज्यम् ।</p>
<trailer>॥ इति चित्रचक्रम् ॥</trailer>
<p>प्रहेलिका अनुबध्‍नन्नाह—</p>
<lg type="mula">
  <l>प्रहेलिकाप्रकाराणां पुनरुद्दिश्यते गतिः ॥ ९६ ॥</l>
</lg>
<p>पुनः अथ प्रहेलिकानां तद्रूपाणां वा प्रकाराणां विकल्पानां गतिः स्वरूपं लक्षणं
लक्ष्यं च, उद्दिश्यते प्रतिपाद्यते ॥</p>
<p>क्व पुनस्तदुपयोग इति चेदाह—</p>
<lg type="mula">
  <l>क्रीडागोष्ठीविनोदेषु तज्ज्ञैराकीर्णमन्त्रणे ।</l>
  <l>परव्यामोहने चापि सोपयोगाः प्रहेलिकाः ॥ ९७ ॥</l>
</lg>
<p>गोष्ठीनामनेकविधत्वात् क्रीडारूपाः प्रीतिस्वभावा रसवत्यो या गोष्ठ‍यः
समवायाः काव्यालापरूपा विदग्धानां ता एव सुखेन कालप्रेरणारूपत्वाद् विनोदाः
तेषु क्रीडागोष्ठीविनोदेषु । तज्ज्ञैः प्रहेलिकावेदिभिः सह आकीर्णे जनसंबाधे स्थाने
क्वचिन्मन्त्रणे गुप्तभाषणे तद्विदामेव तत्र गूढार्थानां प्रहेलिकानां रहस्यभूतार्थप्रति-
पत्तिः । इतरेषां तत्र सन्निहितानामपि किमिदमुच्यत इति तदनवगमात् आकीर्णेऽपि
मन्त्रणं प्रहेलिकाभिः साध्यते । [सामर्थ्यं चेद्] ज्ञायतां किमस्माभिरुच्यत इति
व्यामोहने तत्त्वानिश्चयादाकुलीकरणे, नर्मरूपे वापि विषये । चैवेत्यपि पाठः । सहो-
पयोगेन प्रयोजनेन वर्तत इति सोपयोगा उपकारिण्यः । ततस्ता अप्यलङ्कारवत्
[108a] काव्यलक्षणे चिन्तनीयाः । ततश्च यदुक्तं भामहेन—</p>
<lg>
  <l>नानाधात्वर्थगम्भीरा यमकव्यपदेशिनी ।</l>
  <l>प्रहेलिका सा ह्युदिता रामशर्माच्युतोत्तरे ॥</l>
</lg>
<lg>
  <l>काव्यान्यपि यदीमानि व्याख्यागम्यानि शास्त्रवत् ।</l>
  <l>उत्सवः सुधियामेव हन्त दुर्मेधसो हताः ॥</l>
</lg>
<ref>[काव्यालङ्कारे २. २९-२०]</ref>﻿
<pb n="241"/>
<p>इति तदपहस्तितम् । उपयोगवत्तया अवश्यवक्तव्यत्वात् प्रहेलिकानामलङ्कारवदिति ॥</p>
<p>लक्षणं तासां कुर्वन्नाह—</p>
<lg type="mula">
  <l>आहुः समागतां नाम गूढार्थां पदसन्धिना ।</l>
  <l>वञ्चितान्यत्र रूढेन यत्र शब्देन वञ्चना ॥ ९८ ॥</l>
</lg>
<p>पदयोः सुप्तिङन्तयोः सन्धिना पदघटनेन तादृशेन हेतुना गूढो दुर्बोधः [कृच्छ्र-
गम्यो]ऽर्थो विवक्षितमभिधेयं यस्या इति गूढार्थप्रहेलिकां समागतामाहुस्तद्विदः ।
गोपितार्थसमागतपदप्रधानत्वात् समागतेति तादृशी व्यवह्रियते यत्र प्रहेलिकायाम्
अन्यत्र वा अर्थान्तरे ॥</p>
<p>रूढेन प्रसिद्धेनार्थान्तरप्रयुक्तेन शब्देन वाचकेन वञ्चना वञ्चनं वा । विवक्षिंताद्
अर्थादन्यत्र बुद्ध्युत्पादात् विप्रलम्भो जायते यत्र सा तत्परत्वाद् वञ्चिता नाम
विज्ञायते ॥</p>
<lg type="mula">
  <l>व्युत्क्रान्तातिव्यवहितप्रयोगान्मोहकारिणी ।</l>
  <l>सा स्यात् प्रमुषिता यस्यां दुर्बोधार्था पदावली ॥ ९९ ॥</l>
</lg>
<p>अतिव्यवहितानामत्यन्तविप्रकृष्टानाम् । यथा मोहो जायते । पदानां प्रयोगोऽभि-
धानमतिव्यवहितो वा । अतिव्यवहितः प्रयोगतः स्यात् । अत्यन्तव्यवहितपदयोजना-
हेतोर्मोहः । सोऽर्थानिश्चयं विपरीतार्थप्रतिपत्तिं [च] करोति जनयतीति मोहकारिणी
या सा व्यवहितपदप्रधानत्वाद् व्युत्क्रान्ता नाम प्रहेलिका वेदितव्या ॥</p>
<p>यस्याः प्रहेलिकायाः सम्बन्धिनी पदानामावली समुदायः दुर्बोधः कृच्छ्रगम्यः
अर्थोऽभिधेयं यस्या इति दुर्बोधार्था सा प्रहेलिका अपहृतार्थत्वात् प्रमुषिंता नाम
स्यात् ॥</p>
<lg type="mula">
  <l>समानरूपा गौणार्थारोपितैर्ग्रथिता पदैः ।</l>
  <l>परुषा लक्षणास्तित्वमात्रव्युत्पादितश्रुतिः ॥ १०० ॥</l>
</lg>
<p>या गौणार्था मुख्यादभिधेयादन्यस्मिन्नभिंधेये आरोपितैरव्याप्तैः पदैः शब्दैः
ग्रथिता विरचिता सा तादृशार्थान्तरप्रतिपादनपरत्वात् समानरूपा नाम स्मर्यते ॥</p>﻿
<pb n="242"/>
<p>लक्षणस्य शब्दानुशासनस्यास्तित्वं सद्भावमात्रं प्रयोगप्रभृतिव्यवच्छेदात् ।
तेन व्युत्पादिताः संस्कृताः श्रुतयः पदानि अप्रहताः यस्यां सा प्रयोगप्रतीती रस-
विरहात् परुषा नाम स्यात् ॥</p>
<lg type="mula">
  <l>संख्याता नाम संख्यानं यत्र व्यामोहकारणम् ।</l>
  <l>अन्यथा भासते यत्र वाक्यार्थः सा प्रकल्पिता ॥ १०१ ॥</l>
</lg>
<p>यत्र प्रहेलिकायां संख्यानमेकत्वादिकम् । व्यामोहस्यार्थतत्त्वाप्रतिपत्तेः [108b]
कारणं साक्षादनुक्तस्य विवक्षितस्यार्थस्य संख्यामुखेन समुन्नयनात्, संख्याता नाम
सा भवेत् ॥</p>
<p>यत्र प्रहेलिकायां वाच्यस्य पदसमुदायस्यार्थोऽभिधेयमन्यथा अवस्थितः,
अन्यथा तद्विपर्ययेणावभासते प्रतिभाति सा प्रहेलिका प्रकल्पिता नाम, अन्यथार्थ-
कल्पनपरत्वादिति ॥</p>
<lg type="mula">
  <l>सा नामान्तरिता यस्या नाम्‍नि नानार्थकल्पना ।</l>
  <l>निभृता निभृतान्यार्था तुल्यधर्मस्पृशा गिरा ॥ १०२ ॥</l>
</lg>
<p>यस्याः प्रहेलिकायाः सम्बन्धिनो नानार्थस्यानेकस्याभिधेयस्य कल्पना उद्भावनं
भवति । कुत्र ? नाम्‍नि क्वचित् संज्ञायां विषये [सा] प्रहेलिका नाम्‍ना व्यवहितार्थत्वात्
नामान्तरिता नाम स्यात् ॥</p>
<p>या दर्शितान्यार्था । [निभृतो निगूढः] निभृतो व्यवस्थितो वान्यार्थोऽभिधेयं
यस्यामिति निभृतान्यार्था अभिधेयान्तरात् । कथम् ? तुल्यं समानमुभयत्र वृत्तेः,
धर्ममर्थरूपं तन्निमित्तीकृत्य प्रवृत्तेः, स्पृशतीति तुल्यधर्मस्पृक् । तुल्यो वा विवक्षितेनार्थेन
सदृशो धर्मो गुणोऽस्येति तुल्यधर्माणमर्थं स्पृशतीति तुल्यधर्मस्पृक् । तया तुल्यधर्मस्पृशा
गिरा शब्देन हेतुना तादृशी गीः प्रयुज्यते या विवक्षितसदृशमर्थान्तरमभिदधाना ।
तत्रैव विवक्षितेऽर्थे निष्ठा अस्येति । यद्वा तुल्यधर्मस्पृशा गिरा कारणेन निभृतः
अप्रकटोऽन्यो गृहीतार्थापेक्षया अर्थोऽभिधेयं यस्यामितिं योज्यम् । सा तादृशी प्रहेलिका
निभृता आख्यायते ॥</p>
<lg type="mula">
  <l>समानशब्दोपन्यस्तशब्दपर्यायसाधिता ।</l>
  <l>संमूढा नाम या साक्षान्निर्दिष्टार्थापि मूढ्ये ॥ १०३ ॥</l>
</lg>﻿
<pb n="243"/>
<p>उपन्यस्तेन तदर्थानुसारेण कल्पितेन शब्दस्य विवक्षितत्वावाचकत्वेन प्रसिद्धस्य
तदर्थप्रकाशनात् पर्यायेण शब्दान्तरेण साधिता उपन्यस्तशब्दपर्यायसाधिता ।
उपन्यस्तपर्यायार्थप्रसाधितेत्यपि पाठः । तत्र उपन्यस्तार्थानुगमकल्पितस्य तदर्थ-
प्रकाशनात् पर्यायस्य शब्दान्तरस्यार्थे प्रसाधिता उपन्यस्तपर्यायार्थप्रसाधिता इति
व्याख्येयम् । सा तादृशी समानशब्दा नाम प्रहेलिका ।</p>
<p>साक्षात् वाचकव्यापारेण अर्थो निर्दिष्टः प्रतिपादितोऽस्याम् इति निर्दिष्टा-
र्थापि । अतिशये अपिशब्दः । मूढये तत्त्वार्थाप्रतिपत्तये स्यात् । साध्यसंमोहकरत्वात्
संमूढा नाम प्रहेलिका ज्ञेया ॥१</p>
<lg type="mula">
  <l>योगमालात्मकं नाम यस्याः सा पारिहारिकी ।</l>
  <l>एकच्छन्नाश्रितं व्यज्य यस्यामाश्रयगोपनम् ॥ १०४ ॥</l>
</lg>
<p>योगानां सम्बन्धानां माला बाहुल्यं सा आत्मा तन्निमित्तत्वाद् यस्य तद्
योगमालात्मकं नाम संज्ञानं प्रसिद्धं यस्याः [109a] सम्बन्धि तत्समयत्वात् सा
प्रहेलिका प्रसिद्धनामपरिहारयोगात् पारिहारिकी नाम स्यात् ।</p>
<p>यस्या[माश्रित]माधेयं व्यज्य प्रकाश्य साक्षादभिधानात् आश्रयस्य आधारस्य
गोपनं निगूहनं तद्वाचकस्य प्रयोगात् सा भवेदेकच्छन्ना नाम प्रहेलिका, एकस्या-
श्रितस्यैव छन्नत्वात् ॥</p>
<lg type="mula">
  <l>सा भवेदुभयच्छन्ना यस्यामुभयगोपनम् ।</l>
  <l>संकीर्णा नाम सा यस्यां नानालक्षणसंकरः ॥ १०५ ॥</l>
</lg>
<p>यस्यामुभयस्याश्रितस्य [आश्रयस्य] च गोपनमावरणम्, उभयच्छन्ना नाम
सा प्रहेलिका स्यात् ।</p>
<p>यस्यां नानालक्षणस्य समागतादिरूपस्यानेकस्य संकरः संभेदः स्यात्, सा
सङ्कीर्णा नाम प्रहेलिका भवेत् ॥</p>
<lg type="mula">
  <l>एताः षोडश निर्दिष्टाः पूर्वाचार्यैः प्रहेलिकाः ।</l>
  <l>दुष्टप्रहेलिकाश्चान्यास्तैरधीताश्चतुर्दश ॥ १०६ ॥</l>
</lg>
<note>१. अत्र श्‍लोकव्याख्यायां द्वेधा गूढये इति पाठ उदाहरणविरोधात् त्यक्तः ।</note>﻿
<pb n="244"/>
<p>एता यथोक्तलक्षणाः षोडश प्रहेलिका निर्दिष्टा उक्ताः पूर्वैराचार्यै रामशर्मा-
दिभिः । तल्लक्षणविरोधात् दुष्टाः हेयाश्च ताः प्रहेलिकाश्चेति दुष्टप्रहेलिकाः । न
केवलमदुष्टाः । अत एव समागतादिविलक्षणत्वाद् अन्याश्चतुर्दश तैः पूर्वाचार्यैरधीता
निर्दिष्टा इति ॥</p>
<p>ताः किमिह नोच्यन्त इति चेदाह—</p>
<lg type="mula">
  <l>दोषानपरिसंख्येयान् मन्यमाना वयं पुनः ।</l>
  <l>साध्वीरेवाभिधास्यामस्ता दुष्टा यास्त्वलक्षणाः ॥ १०७ ॥</l>
</lg>
<p>वयं पुनः । विशेषविवक्षायां पुनः शब्दः । दोषाः प्रहेलिकासम्भविनः हेयाः
प्रहेलिका[श्च] अपरिसंख्येयाः । न लक्षणतो न लक्ष्यतश्च गुणवदादरेणाप्रतिपाद्यान्
मन्यमानाः पश्यन्तः साध्वीरेव प्रहेलिका अभिधास्यामः ।</p>
<p>नन्वेवमपार्थादयोऽपि दोषा अपरिसंख्येयाः स्युः, विशेषहेत्वभावात् ?
नैतदेवम् । अपार्थादयो हि दोषाः क्वचिद् गुणा अपि । यद्वक्ष्यति—</p>
  <l>तन्मत्तोन्मत्तबालानामुक्तेरन्यत्र दुष्यति ।</l>
<ref>[३.१२८]</ref>
<p>इत्यादि । ततस्ते चिन्तनीयाः । प्रहेलिकादोषास्तु न क्वचिद् गुणा अपि, यतोऽपार्था-
दिवन्निरूपणीयाः स्युः । अतश्च अपार्थादयो वक्तव्या यतः सर्वकाव्यसम्भविनस्ते
दोषाः । प्रहेलिकादोषास्तु प्रादेशिका इत्याशयवता उक्तम्&mdash; दोषानित्यादि । यद्वा,
प्रहेलिकादोषा अपरापरदोषसम्भवेन चतुर्दशेति इयत्तया अपरिसंख्येयाः । ततश्चाति-
प्रसङ्गान्नोच्यन्ते इत्यभिप्रायेणोक्तम्&mdash; दोषानित्यादि । अपार्थादयस्तु सर्वकाव्यदोषाः
परिसंख्या[ताः] । तथैव न तद्वचनेऽतिप्रसङ्ग /?/ इति चाकूतम् । अत एवाभि-
धास्यति—</p>
  <l>दोषा दशैव</l>
<ref>[३. १२६]</ref>
<p>इति । कथं तर्हि दुष्टप्रहेलिका ज्ञायन्ते यथा [109b] वर्ज्येरन् । न हि दुष्टतया
अज्ञातानां परिहारः संभवतीत्याशङ्क्य तत्प्रत्युपायमाह— याः प्रहेलिकाः । तुशब्दः
<pb n="245"/>
अर्थान्तरविवक्षायाम् । यथोक्तलक्षणविरहात् न विद्यते लक्षणमासामित्यलक्षणाः, ताः
स्वयमेव दुष्टा ज्ञायन्ते । प्रतिनियतलक्षणव्युत्पत्तेः, अतल्लक्षणानां तदाभासताप्रतिपत्तेः ।
किं तासां प्रपञ्चप्रयासेनेति ?</p>
<lg type="mula">
  <l>न मयागोरसाभिज्ञं चेतः कस्मात् प्रकुप्यसि ।</l>
  <l>अस्थानरुदितैरेतैरलमालोहितेक्षणे ॥ १०८ ॥</l>
</lg>
<p>हे मम चेतः, आगसोऽपराधस्य व्यलीकस्य रसं स्वादमाचरणरूपम्
अभिजानातीत्यागोरसाभिज्ञं कृतदोषं न भवति । ततो निरागसे मह्यं कस्मात्
कारणात् प्रकृप्यसि ? न किञ्चित् कारणम् । ततश्चायमकारणः कोपो न कार्य इति
वारयति । व्यलीकलक्षणकोपस्थानाभावादस्थाने अकाण्डे रुदितैरश्रुपातै कोपमयैः
एतैरिति प्रत्यक्षनिर्देशः । अलं वारणे । मा रोदीरित्यर्थः । आलोहितेक्षणे इति प्रिया-
मन्त्रणम् । मे आगोरसाभिज्ञमित्यनयोः पादयोः मयागोरसाभिज्ञमिति अयादेशेन
सन्धिना विवक्षितार्थस्य गूढार्थत्वात् समागतेयमुदाहृतेति ॥</p>
<lg type="mula">
  <l>कुब्जामासेवमानस्य यथा ते वर्धते रतिः ।</l>
  <l>नैवं निर्विशतो नारीरमरस्त्रीविडम्बिनीः ॥ १०९ ॥</l>
</lg>
<p>कुब्जा स्त्रियमासेवमानस्य निर्विशतः ते तव रतिः प्रमोदो वर्द्धते । यथा एवं
तथा अमरस्त्रीविडम्बिनीर्दिव्याङ्गनासमाना नारीनिर्विशतः सेवमानस्य रतिर्न वर्धते ।
तत्रैव तवाधिकारादित्यर्थः । अत्र कुब्जा [इत्यनेन] कन्याकुब्जा विवक्षिता यथा
सत्यभामा भामेति । तद्नतिस्तद्गतौ वा । पुरुषः कुब्जाशब्देन भग्नपृष्ठदेशायां योषिति
रूढेन तत्र प्रतीतिजननात् वञ्च्‍यत इति वञ्चितेयं निदर्शिता ॥</p>
<lg type="mula">
  <l>दण्डे चुम्बति पद्मिन्या हंसः कर्कशकण्टके ।</l>
  <l>मुखं वल्गुरवं कुर्वंस्तुण्डेनाङ्गानि घदृयन् ॥ ११० ॥</l>
</lg>
<p>अत्र पद्मिन्या मुखं कमलरूपं तुण्डेन चञ्च्वा चुम्बति हंसः, वल्गु मनोहरं
यथा भवति तथा रवं रुतं कुर्वन् कर्कशः कण्टकोऽस्मिन्निति कर्कशकण्टके पद्मिन्या
दण्डे नाले अङ्गानि अवयवान् घदृयन् कण्डूयमान इत्ययमत्रार्थो विवक्षितः । तत्र
च दण्डे चुम्बतीत्यादिव्यवहितपदप्रयोगान्मोहो जायत इति व्युत्क्रान्ता इयमुदाहृता ॥</p>﻿
<pb n="246"/>
<lg type="mula">
  <l>खातयः कनि काले ते स्फातयः स्फीतवल्गवः ।</l>
  <l>चन्द्रे साक्षाद्भवन्त्यत्र वायवो मम चारिणः ॥ १११ ॥</l>
</lg>
<p>हे कनि कन्ये ! ते तव काले पादे चन्द्रे मनोज्ञे चन्द्रे वा हे कमनीये प्रिया-
[110a]मन्त्रणमेतत् । खातयः किंङ्किणिकाः नू पुरादिरूपा स्फातयः स्फीताः पर्याप्त-
शोभाः स्फीतवल्गवः मधुरघनारसाः साक्षाद्भवन्ति । प्रत्यक्षतामुपयान्ति । तन्निनद-
ग्रहणादाकर्णान्तचक्षुषा वा गृह्यन्त इत्यर्थः । अत्रेदृशमनोज्ञवस्तुसाक्षात्करणे मम वायवः
प्राणाः । रागाभिभवात् चारिणोऽनवस्थायिनः । यान्तीत्यर्थः । एवं दुर्बोधार्थपद-
प्रयोगात् प्रमुषितेयं लक्षितेति ॥</p>
<lg type="mula">
  <l>अत्रोद्याने मया दृष्टा वल्लरी पञ्चपल्लवा ।</l>
  <l>पल्लवे पल्लवे चार्द्रा यस्याः कुसुममञ्जरी ॥ ११२ ॥</l>
</lg>
<p>वल्लरीति स्त्रीत्वसाधर्म्येण काचिद् योषिद् विवक्षिता । पल्लवशब्देन च
तत्साम्यादङ्गुलयः कुसुममञ्जरीति च तत्सादृश्यात् नखाः । शेषं सुगमम् । एवं
गौणार्थप्रयुक्तैर्वल्लरीत्यादि शब्दैः साधितेयं समानरूपा निरूपितेति ॥</p>
<lg type="mula">
  <l>सुराः सुरालये स्वैरं भ्रमन्ति दशनार्चिषा ।</l>
  <l>मज्जन्त इव मत्तास्ते सौरे सरसि संप्रति ॥ ११३ ॥</l>
</lg>
<p>सुरां कुर्वन्तीति तत्करोति तदाचष्ट इति णिजन्तात् सुरयतीति कर्तर्यचि विहिते
सुराः शौण्डिकाः । मत्तास्ते केचित् विवक्षिताः । सुराया आलये मदिरामन्दिरे
सम्प्रति स्वैरं यथेष्टं भ्रमन्ति । दशनार्चिषा दन्तप्रभया परितः स्फुरन्त्या लक्षिताः ।
सुराया इदं सौरे मद्यसरसि ह्रदे मज्जन्त इव लक्ष्यमाणाः । सुरा इत्यस्य शौण्डिकेषु
सुरासम्बन्धिनि च सौर इत्यस्याप्रसिद्धेः । लक्षणस्य च तादृशस्य सम्भवात् परुषेयम्
आविष्कृतेति ॥</p>
<lg type="mula">
  <l>नासिक्यमध्या परितश्चातुर्वण्यविभूषिता ।</l>
  <l>अस्ति काचित् पुरी यस्यामष्टवर्णाह्वया नृपाः ॥ ११४ ॥</l>
</lg>
<p>नासिक्यो वर्णो ञकारोऽत्र विवक्षितः । मध्ये मध्यो वा यस्याः सा नासिक्य-
मध्या । परित आद्यन्ततः । चतुर्भिर्वर्णैः विभूषिता अस्ति वर्तते पुरी काचित् ।
<pb n="247"/>
यस्यां पुर्यामष्टौ वर्णा आह्वयः संज्ञा येषामित्यष्टवर्णाह्वया नृपा राजानः सन्ति । अत्र
काञ्ची पुरी पल्लवाश्च तस्यां नृपा इति परमार्थः । चतुरादिसंख्योपादानं तु तद्वि-
वक्षितार्थव्यामोहकरमिति संख्यातेयमाख्यातेति ॥</p>
<lg type="mula">
  <l>गिरा स्खलन्त्या नम्रेण शिरसा दीनया दृशा ।</l>
  <l>तिष्ठन्तमपि सोत्कम्पं वृद्धे ! मां नानुकम्पसे ॥ ११५ ॥</l>
</lg>
<p>स्खलन्त्या दौर्गत्योपहतस्येश्वरेषु प्रतिभाक्षयगृहीतस्य व्याकुलवचनत्वाद्,
रागादेशाच्चेति द्वैधम् । नम्रेण शिरसा दुर्विधस्य पराराधनपरत्वात् रागरसाच्चेति
अपरं द्वैधम् । दीनया दृशा दरिद्रेण निरानन्दत्वात् [110b] अभिमतरागविषया-
सिद्धेश्चेत्यपरं द्वैधम् । सोत्कम्पमत्यन्तं क्षीणत्वात् कामावेशाच्चेति इदमपि द्विधा ।
वृद्धा शब्दस्य जरतीवाचिनः संबोधने वृद्धे इति । [तथैव] वृद्धाशब्दस्य लक्ष्मीवचनस्य
इत्यपरं द्वैधम् । एवं तिष्ठन्तमनुकम्पाभाजनमपि किं मां नानुकम्पसे ? अत्र कश्चिद्
दरिद्रो लक्ष्मीं लभताम् इति विवक्षितो वाक्यार्थः । वृद्धां काञ्चित् योषितमाभाषते
कश्चित् कामीति अन्यस्त्वर्थः प्रतिभाति । तदियं प्रकल्पिता निदर्शितेति ॥</p>
<lg type="mula">
  <l>आदौ राजेत्यधीराक्षि ! पार्थिवः कोऽपि गीयते ।</l>
  <l>सनातनश्च नैवासौ राजा नैव सनातनः ॥ ११६ ॥</l>
</lg>
<p>हे अधीराक्षि ! कोऽपि कश्चिदनिर्धारितरूपविशेषः पार्थिवः पृथिवीपतिः
वृक्षश्च इति श्‍लिष्टम् । आदौ प्रथमतो राजेत्येवं गीयते कीर्त्त्यते । सनातनश्च गीयते ।
सनातनश्च शाश्‍वतः, विष्णुर्वा । न विद्यतेऽतनः शब्दोऽस्मिन्निति अतनः स पार्थिवः ।
आदौ राजेति यो गीयते, न अतनः किं तु तनः शब्दसहित एवेतिं त्रैविध्यम् । यद्वा
न तन अतनः । न तथा नातनः । सह तेन वर्तत इति सनातनश्च कोऽपि पार्थिवो
गीयते । स एवार्थः । व्युत्त्पत्तिमात्रेण भिद्यते । असौ पूर्वोक्तः । आदौ राजा
सनातनश्च नैव राजा महीपतिराद्यः । नापि सनातनः शाश्‍वतो विष्णुर्वा भवति ।
राजातन इति वृक्षविशेषस्य नाम, यस्य क्षीरीति प्रसिद्धिः । तत्रेयं नानार्थकल्पनेति
नामान्तरितेयमुदीरिता ॥</p>
<lg type="mula">
  <l>हृतद्रव्यं जनं त्यक्त्वा धनवन्तं व्रजन्ति काः ।</l>
  <l>नानाभङ्गिशताकृष्टलोका वेश्या न दुर्धराः ॥ ११७ ॥</l>
</lg>﻿
<pb n="248"/>
<p>हृतं द्रव्यमस्मादिति हृतद्रव्यं निर्धनं नरं त्यक्त्वा धनवन्तं नरं का व्रजन्ति ?
नाना अनेकप्रकाराणां भङ्गीनां श्रृङ्गारचेष्टालक्षणानां शतैः । बहुत्वोपलक्षणमे[तत्] ।
आकृष्टा वशीकृता लोकाः पुरुषा याभिरिति नानाभङ्गि[शता]कृष्टलोकाः दुर्धरा दुर्वारा
अनाय[त्त]त्वात् । वेश्या गणिका एवंविधा भवेयुरिति उत्तरमाशङ्क्य निषेधति—
एवंविधाः सत्योऽपि न वेश्याः किं तु श्रिय इत्यत्रोत्तरम् । अतो नानाभङ्गिशताकृष्ट-
लोका इत्यादेः तुल्यधर्मस्पृशो गिरः श्रिय इत्यस्मिन्नर्थे निभृतत्वाद् व्यवस्थानात् तया
वा श्रिय इत्यस्यार्थस्य निभृतत्वान्निगूढत्वात् निभृतेयमुदाहृता ॥</p>
<lg type="mula">
  <l>जितप्रकृष्टकेशाख्यो यस्तवाभूमिसाह्वयः ।</l>
  <l>असौ मामुत्कमधिकं करोति कलभाषिणि ॥ ११८ ॥</l>
</lg>
<p>कलभाषिणि ! जितस्तदुपमितः प्रकृष्टस्य [111a] केशस्याख्या संज्ञा यस्य स
प्रकृष्टकेशाख्यः प्रवालः येनेति जितप्रकृष्टकेशाख्यः प्रवालोपम [इत्यर्थः] । न विद्यते
भूमिरस्येति अभूमिः । तेन अर्थतः समानः आह्वयः संज्ञा यस्या असौ अभूमिसाह्वयः
अधरः तव यः । असौ अयं मामुत्कमुन्मनसमधिकमत्यर्थं करोति । एवं कल्पित-
प्रसिद्धशब्दपर्यायसाधितेयं समानशब्दा निदर्शितेति ॥</p>
<lg type="mula">
  <l>शयनीये परावृत्य शयितौ कामिनौ रुषा ।</l>
  <l>तथैव शयितौ रागात् स्वैरं मुखमचुम्बताम् ॥ ११९ ॥</l>
</lg>
<p>कामी च कामिनी च कामिनौ स्त्रीपुंसौ रुषा प्रण्यकलहेन हेतुना परावृत्य
पराङ्मुखीभूः[य] शयनीये तल्पे शयितौ । तथैव परावृत्त्यैव मुखमन्योन्यस्य स्वैरं
यथेष्टं रागादचुम्बताम् चुम्बितवन्तौ इति मोहो जायते । कथं नाम परावृत्य शयितौ
स्वैरं मुखं चुम्बत इति ? यथा पूर्वं संमुखं शयितौ तथैव पुनः संविष्टौ रागपरवशतया
स्वैरं मुखमचुम्बतामिति तु परमार्थः । इयमेव साक्षान्निर्दिष्टार्थापि संमोहकारिणीति
संमूढा दर्शिता ॥</p>
<lg type="mula">
  <l>विजितान्नभवद्वेषिगुरुपादहतो जनः ।</l>
  <l>हिमापहामित्रधरैर्व्याप्तं व्योमाभिनन्दति ॥ १२० ॥</l>
</lg> 
<pb n="249"/>
<p>विना पक्षिणा गरुडेन । सामर्थ्यात् तेन किल देवराजमभिभूय कदाचिद—
मृतमाहृतम् । [जितम्] विजितम् आत्मसात् कृतम् [अन्नमाहारो] यस्य स
विजितान्नः अभृतभोजी । स चार्थादिन्द्रः । भवत्यस्मादिति भवः । विजितान्नो भवो
जन्महेतुर्जनकः । यस्य यस्माद् वा भवो भवनं जन्म यस्य स विजितान्नभव अर्जुनः
तं द्वेष्टी[ति] विजितान्नभवद्वेषी कर्णः । तस्य गुरुरादित्यः । तस्य पादैः किरणैः
हतस्ततः । तादृशी जनो व्योम गगनमभिनन्दति । प्रीतिनिर्भ रेणान्तःकरणेन गृह्णाति ।
किंविशिष्टम् ? हिममपहन्तीति हिमापहः अग्निः । तस्यामित्रम् उदकम् । तद् धार-
यन्तीति हिमापहामित्रधरा मेघाः । तैर्व्याप्तम् । अत्र विजयसम्बन्धाद् विजितमित्य-
मृतस्य भानं निवृत्तम् । तत्सम्बन्धाच्च विजितान्न इतीन्द्रस्य । तस्माद् जन्मयोगाद्
विजितान्नभव इत्यर्जुनस्य । तद्वैरयोगाच्च विजितान्नभवद्वेषीति कर्णस्य । तज्जन्म-
योगाच्च विजितान्नभवद्वेषिगुरुरित्या[दित्य]स्य । [111b] हिमोपघातयोगेन हिमापह
इत्यग्‍नेः । तदमित्रतायोगाच्च हिमापहामित्रमित्युदकस्य । तद्धारणसम्बन्धाच्च हिमा-
पहामित्रधरा इति मेघानाम् । एवं सम्बन्धपारिहारिकीयमुदाहृता ॥</p>
<lg type="mula">
  <l>न स्पृशत्यायुधं जातु न स्त्रीणां स्तनमण्डलम् ।</l>
  <l>अमनुष्यस्य कस्यापि हस्तोऽपं न किलाफलः ॥ १२१ ॥</l>
</lg>
<p>अमनुष्यस्य कस्याप्यनिर्धारितरूपविशेषस्य हस्तः जातु कदाचिदपि आयुधं न
स्पृशति गृह्णाति । न च स्त्रीणां स्तनमण्डलं पयोधरभारं स्पृशति । अयमेवं फलभूत-
कर्मरहितो हस्तो नाफलः सफलः किल । नान्यादृशं साफल्यमस्यास्मभ्यं रोचत इति
किलशब्देन सूचयति । अत्राश्रितो हस्तः अभिव्यक्तो वाचकप्रयोगात् । आश्रयस्तु
गोपितः, गन्धर्वहस्त इति साक्षादनभिधानात् । गन्धर्वहस्त इति चाभिधानमेरण्डस्य ।
तदियमेकच्छन्ना दर्शितेति ॥</p>
<lg type="mula">
  <l>केन कः सह सम्भूय सर्वकार्येषु सन्निधिम् ।</l>
  <l>लब्ध्वा भोजनकाले तु यदि दृष्टो निरस्यते ॥ १२२ ॥</l>
</lg>
<p>केन शिरसा सह सम्भूय संगत्य सर्वेषु कार्यादिषु स्‍नाना[धि]वासनादिषु
सन्निधिमुपस्थानं लब्ध्वा प्राप्य भोजनकाले अन्नगतो यदि कथञ्चिद् दृष्टः स्यात्, तदा
कः तादृशो नि[र]स्यते ? केशः । तस्य तादृशत्वात् । अत्र केन क इति सामान्यपद-﻿
<pb n="250"/>
प्रयोगादाश्रयः शिरोलक्षणः आश्रितश्च केशः । तौ च्छन्नौ इत्युभयच्छन्नेयमुदाहृता ।
केनेश इति [पाठे] केन ककारेण ईशशब्दः सम्भूय, शेषं पूर्ववत् । केन ब्रह्मणा ईशः
शङ्कर इति चार्थान्तरं वाच्यम् । तन्महाप्रयोगादुभय[गो]पनं प्रागिवेति व्याख्येयम् ॥</p>
<lg type="mula">
  <l>सहया सगजा सेना सभटेयं न चेज्जिता ।</l>
  <l>अमातृकोऽयं मूढः स्यादक्षरज्ञस्तु नः सुतः ॥ १२३ ॥</l>
</lg>
<p>सह हयैरश्‍वै सह गजैर्भटैश्च सह [112a] वर्तत इति सहया सगजा सभटेयं
चेद् या न जिता नाक्रान्ता तदा नोऽस्माकं सुतः अमातृकः अजननीकः । अ[न]क्षरज्ञ-
श्च मूढः स्यादिति [आपाततो]ऽयमर्थः । तत्त्वार्थस्तु हश्च यश्च ताभ्यां वर्णाभ्यां
सह वर्तत इति । सह यो गश्च जश्च वर्णः, ताभ्यां सह सगजा । इश्च नश्च वर्णः ।
ताभ्यां युक्ता सेना, भकारटकाराभ्यां योगात् सभटा । एवंविधा च सिद्धा मातृका
सा इयं चेन्न जिता सम्यगध्ययनयोगेन यदि न वशीकृता स्यात्, तदा अयं नः सुतः ।
न विद्यते मातृका वर्णसमाम्‍नायः । अनधीतत्वादस्येति अमातृकः अत एव शास्त्रापरि-
ज्ञानात् मूढो मूर्खः हेयोपादेयज्ञानविकलः स्यात् । न क्षरति न नश्यतीत्यक्षरं वेदं
जानातीत्यक्षरज्ञस्तु वेदमात्रपाठकस्तु स्यात् । न मातृकाध्ययनेनापि वेदपाठसम्भवात् ।
अक्षरज्ञश्चेत्यपि पाठः । तत्र मूर्खतया नश्‍वरपदार्थस्वभावापरिज्ञानादक्षरं सर्वं नित्यं
जानीयादित्यक्षरज्ञश्च नित्यग्रहगुप्तश्च भवेत् ॥</p>
<p>कतरोऽयं संकर इति दर्शयति&mdash;</p>
<lg type="mula">
  <l>सा नामान्तरितामिश्रवञ्चितारूपयोगिनी ।</l>
  <l>एवमेवेतरासामप्युन्नेयः संकरक्रमः ॥ १२४ ॥</l>
</lg>
<p>सेयं प्रक्रान्ता प्रहेलिका तल्लक्षणयोगान्नामान्तरितया मिश्रेण संसृष्टेन वञ्चिताया
रूपेण योगः सम्बन्धोऽस्यास्तीति नामान्तरितामिश्रवञ्चितारूपयोगिनी । मातृके-
त्यस्मिन्नाम्‍नि सहयेत्यादिनानेकार्थकल्पनादमातृकाशब्देनाजननी, मूढेनानधीत-
सिद्धमातृकाप्रतीतिविप्रलम्भात्, अक्षरज्ञशब्देन च वर्णज्ञप्रसिद्धेन वेदवेदिन्यविनश्‍वर-
ज्ञेवानिश्चयवञ्चनात् ।</p>
<p>संकरशेषमतिदिशन् प्रस्तावमिमं निगमयति&mdash; एवमेव यथोक्तसंकरानुसारेण
इतरासामपि [112b] नामान्तरितावञ्चिताव्यतिरिक्तानां च । न केवलमनयोः ।
<pb n="251"/>
संकरस्य संसर्गस्य क्रमः प्रकार उन्नेयोऽभ्यूह्यः । स चैव मुन्नीयताम्&mdash;</p>
<lg><l>सुराप्रयोगेप्रसृता विप्राः शूद्रान्नभोजिनः ।</l>
  <l>आम्‍नायाध्ययनं त्यक्त्वायुध्यन्तः पाप[माश्रिताः] ॥</l></lg>
<p>समागता [व्युत्क्रान्तयोः] संकरः ।</p>
<lg><l>विशालेऽत्र गिरौ दृष्टो गिरिर्न सक्तनिर्भ्‍क/?/रः ।</l>
  <l>यश्चार्क[पिशितासा]ख्यो दोलायेत प्रतिक्षणम् ॥</l></lg>
<p>समानरूपासमानशब्दयोरयं संकरः ।</p>
<lg><l>लक्ष्मीधरपतेः कान्तं गता गङ्गाधराङ्गना ।</l>
  <l>चन्द्रा[धारे] परीतापः कुतोयं मे तवोदये ॥</l></lg>
<p>पारिहारिकीप्रकल्पितयोः संकरः ।</p>
<trailer>॥ इति प्रहेलिकाचक्रम् ॥</trailer>
<p>एवं शब्दालङ्कारस्वभावाः काव्यगुणा यथावत् प्रतिपादि[ताः] । दोषा अपि
केचिदसाधारणवैदर्भमार्गसम्भविनः श्‍लेषादयः । संप्रति सर्वमार्गसाधारणानुप-
दर्शयन्नाह&mdash;</p>
<lg type="mula">
  <l>अपार्थ व्यर्थमेकार्थं ससंशयमपक्रमम् ।</l>
  <l>शब्दहीनं यतिभ्रष्टं भिन्नवृत्तं विसन्धिकम् ॥ १२५ ॥</l>
</lg>
<lg type="mula">
  <l>देशकालकलालोकन्यायागमविरोधि च ।</l>
  <l>इति दोषा दशैवैते वर्ज्याः काव्येषु सूरिभिः ॥ १२६ ॥</l>
</lg>
<p>अपगतोऽर्थः अभिधेयो वाक्यसम्बन्धि यत इत्यपार्थम् । विरुद्धः पूर्वापराहतः
अर्थोऽभिधेयो यस्मिन्निति व्यर्थम् । एकः स एव प्रतिपादितोऽर्थोऽभिधेयः पुनर्यस्मिन्
प्रतिपाद्यते तदेकार्थम् । संशयोऽर्थविषयः, किमयमर्थोऽयं वेत्युभयार्थावलम्बी प्रत्ययः,
तेन [स]ह वर्तते तज्जनकत्वादिति ससंशयम् । अपगतः क्रमो यथोद्देशं प्रत्याम्नायत
इत्यपक्रमम् । शब्देन शब्दविद्याप्रसिद्धेन पदेन हीनं रहितं तद्विपक्षयोगादिति शब्द-
हीनम् । यतेः छन्दःशास्त्रविहितात् विगमात् भ्रष्टमपगतमिति यतिभ्रष्टम् । भिन्नं
<pb n="252"/>
छन्दोविचितिविद्यारूढं वृत्तं पद्यं जातेरपि विरोधसम्भवात् यस्मिन्निति भिन्नवृत्तम् ।
विगतः सन्धिः शब्दशास्त्रप्रसिद्धो यणादेशादिर्यस्मिन्नितिं विसन्धिकम् ॥</p>
<p>देशः पर्वतादिः । कालो दिवसादिः । कला नृत्यगीतादिविद्याः । लोकश्च
सत्त्वलोको भाजनलोको वा चित्रप्रचारः । न्यायश्चान्वीक्षिकी । आगमश्च वेदादिः ।
देशकालकलालोकन्यायागमाः । तैर्विरोधो बाधा विद्यतेऽस्मिन्निति देशकालकलालोक-
न्यायागमविरोधि च तत्तद्व्यवस्थातिक्रमात् । विरोधीत्येतद्देशादिभिः प्रत्येकं सम्बन्ध-
नीयम् । चकार उक्तसमुच्चये । इत्येते अनन्तरोद्दिष्टा दशैव । अन्यूनानतिरिक्ता दोषा
गुणविपक्षत्वाद् वर्ज्याः शास्त्रचक्षुषा दृष्ट्वा परिहर्तव्याः । सूरिभिः प्रतिपत्तृभिः । कुत्र ?
काव्येषु पूर्वोक्तरूपेषु । काव्यविशेषदोषाणामपि क्वचित् केषाञ्चित् प्रतिनियमात् ।
तत्सम्भवित्वात् काव्यदोषास्ते, यथा हेतुसम्भ[वि]नो[113a]ऽसिद्धादयो हेतुदोषाः ।
यथा चाराञ्जिकादयो धान्यसम्भविनो धान्यदोषा उच्यन्ते लोके । अत्रापार्थादयो
यदा भावप्रधानाः, तदा अपार्थत्वादयो दूषणानीति भावसाधनेन दोषाः । दूषयन्ति
वा काव्यव्यपदेशमात्रेण क्वचिद् वा अपवादविषये काव्यमेवेति तत्त्वात् अन्यत्रेति
दोषाः । यद्वक्षति&mdash;</p>
  <l>तन्मत्तोन्मत्तबालानामुक्तेरन्यत्र दुष्यति ।</l>
<ref>[३. १२८]</ref>
<p>इत्यादि । तद्योगात् काव्यं दुष्टमिति ज्ञेयम् । यदा तु धर्मप्रधानाः, तदा अपार्थादयो
दुष्यन्ति हेया भवन्तीति दोषाः । तदाभासत्वाच्च काव्येषु दोषाः । यथा दृष्टान्ताभासा
दृष्टान्तेषु, शब्दाभासाः शब्देष्विति सर्वथा काव्यदोषास्ते वर्जनीया स्मृतिमतेति ॥</p>
<p>अथ</p>
<lg><l>प्रतिज्ञाहेतुदृष्टान्तहीनं दुष्टं च वर्ण्यते ।</l>
  <l>समासेन यथान्यायं तन्मात्रार्थप्रतीतये ॥</l></lg>
<ref>[काव्यालङ्कारे ५. १]</ref>
<p>इत्यादिना विस्तरेण प्रतिज्ञाहान्यादयो दोषाः काव्यलक्षणान्तरे दर्शिताः । ते किमिह
नोच्यन्त इति चेदाह—</p>
<lg type="mula">
  <l>प्रतिज्ञाहेतुदृष्टान्तहानिर्दोषो न वेत्यसौ ।</l>
  <l>विचारः कर्कशप्रायस्तेनालीढेन किं फलम् ॥ १२७ ॥</l>
</lg>
<pb n="253"/>
<p>प्रतिज्ञा साध्यनिर्देशः, विधिरूपो निषेधलक्षणो वा । साध्यस्य सर्वस्य
सदसत्त्वाभ्यां व्याप्तेः । स च प्रमाणान्तराव्याहतः । प्रमाणान्तरनिरस्तस्याहेतुगोचर-
त्वात् । यथोक्तम्—</p>
  <l>सन्दिग्धे हेतुवचनाद् व्यस्तो हेतुरनाश्रयः ।</l>
<ref>[प्रमाणवार्त्तिके ४. ९१]</ref>
<p>इति । तथा</p>
  <l>हेतुभिस्त्राणमुपेतं नैव यो हतः ।</l>
<ref>[ ]</ref>
<p>इत्यादिः । अन्यत्र तद्विस्तरः । हेतुः, तस्या एवंरूपायाः प्रतिज्ञाया साधनभूतोऽर्थः
त्रिरूपोऽन्यो वा । तस्यापि तल्लक्षणशास्त्रे विस्तरः । दृष्टान्तः साध्यसाधनयोः सम्बन्ध-
प्रतिपत्तिविषयभूतोऽर्थः कश्चित् । स च साधर्म्यदृष्टान्तो वैधर्म्यदृष्टान्तश्चेत्यादिना
अन्यत्र निर्णीतः । तेषां त्रयाणां हानिर्यथा[क्रमं] प्रतिज्ञाहेतुदृष्टान्तहानिः । [द्वन्द्वात्
परं श्रूयमाणस्य] प्रत्येकमभिसम्बन्धात् प्रतिज्ञाहानिः हेतुहानिः दृष्टान्तहानिश्चेति
त्रिविधो भवति । तत्र प्रतिज्ञाहानिः- तयैव प्रतिज्ञया हेतुना सिद्धान्तेन सर्वागमैः
प्रसिद्धधर्मतया प्रत्यक्षेण च बाधेत्यनेकधा । यथोक्तं भामहेन—</p>
<lg><l>तदर्थहेतुसिद्धान्तसर्वागमविरोधिनी ।</l>
  <l>[113b] प्रसिद्धधर्मा प्रत्यक्षबाधिनी चेति दुष्यति ॥</l></lg>
<ref>[काव्यालङ्कारे ५. १३]</ref>
<p>इति । हेतुहानिरसिद्धत्वादिलक्षणः । यथोक्तम्—</p>
  <l>हेतुस्त्रिलक्षणो ज्ञेयो हेत्वाभासो विपर्ययात् ।</l>
<ref>[काव्यालङ्कारे ५. २१]</ref>
<p>इति । तस्यान्यत्र विस्तरः । दृष्टान्तहानिः साध्यधर्मविरहादिरूपात् । तदुक्तम्—</p>
<lg><l>साध्यसाधनधर्माभ्यां सिद्धो दृष्टान्त उच्यते ।</l>
  <l>तद्विपर्ययतो वापि तदाभस्तदवृत्तितः ॥</l></lg>
<ref>[काव्यालङ्कारे ५. २६]</ref>﻿
<pb n="254"/>
<p>इति । तद्विस्तरोऽप्यन्यत्रैव । सेयं त्रिविधा हानिः प्रत्येकमनेकशो नाना काव्येषु दोषः ।
वैगुण्यं वा दोषो वेति सदसत्पक्षविकल्पनम् । विचारोऽयं [वि]गृह्य परीक्षा[या] इह
कथञ्चित् प्रस्तुतत्वेऽपि [मुख्यतस्तस्याः] तर्कशास्त्र[गोचर]त्वात् कर्कशप्रायः कर्कश-
भागः अतिगम्भीरत्वादिहानधिकाराच्च, प्रायो भूयान् यस्मिन्निति कृत्वा । तेन वा
प्रायो बहुलः । प्रायेण भूम्ना वा कर्कशः कर्कशप्रायः । राजदन्तादिषु दर्शनात् पूर्वनिपातः ।
कर्कशप्रायः कठिनभूयिष्ठः अरञ्जक इति यावत् । इह च कोमलप्रायः काव्यप्रतिनियतः
गुणदोषविषयो विचारोऽधिकृतः । तस्मात् तेन कर्कशप्रायेण विचारेण आलीढेन
अनुष्ठानमुखेनादृतेन किं फलम् ? काव्यप्रतिनियतगुणदोषनिर्णयरूपं प्रयोजनं
किमस्ति ? नैवेत्याशय । तथा चाह—</p>
<p>काव्यलक्षणे काव्यप्रतिनियता दोषा गुणाश्च विचार्यन्ते । न शास्त्रान्तर-
साधारणा अपि, सर्वशास्त्रसमुच्चयप्रसङ्गात् । ततश्च अत्रैव सर्वगुणदोषव्युत्पत्तौ
शास्त्रान्तराणि व्यर्थानि स्युः, तावन्मात्रफलत्वाद् विद्यास्थानानाम् । तत्रैतत्प्रतिनियत-
व्युत्पत्तेरन्यतः सिद्धेरिदमपि व्यर्थं स्यात्, सर्वत्र प्रतिनियमाभावात् । न चैवम्,
गुणदोषव्युत्पत्तीनां प्रतिशास्त्रं नियमदर्शनात् । अथ काव्याङ्गत्वात् प्रतिज्ञाभेदादिकं
विद्यान्तरमपि संक्षिप्तमिहाभिधानीयम् । तत् किं छन्दोविचित्यादिकं तत्र नाभिमतम् ?
तस्यापि काव्याङ्गत्वेन निमित्तस्य समानत्वात् । न च यत्किञ्चिदिह दर्शितम्
इत्येतावता शास्त्रान्तरे सम्यग्‌ज्ञानं सम्पद्यते, पुनस्तच्छास्त्रादेव यथावदवगम-
व्यपेक्षणात् ज्ञानानां [च] प्रतिशास्त्रं नियतत्वात् । ततस्तत एव तत्तज्ज्ञानमपेक्षणीयम् ।
यत् पुनः काव्यलक्षणस्यास्य प्रमाणलक्षणीकरणम्, तदाहोपुरुषिकामात्रमिति सूक्तमिदं
तेनालीढेन किं फलमिति ॥</p>
<p>[114a] एषां यथोद्देशं सनिर्देशं सापवादं [विवरणं] कर्तुं प्रक्रमते—</p>
<lg type="mula">
  <l>समुदायार्थशून्यं यत् तदपार्थमितीष्यते ।</l>
  <l>तन्मत्तोन्मत्तबालानामुक्तेरन्यत्र दुष्यति ॥ १२८ ॥</l>
</lg>
<p>१समुदायस्य प्रकरणात् पदसम्बन्धिनो वाक्यस्य अर्थोऽभिधेयम् अङ्गाङ्गिभूत-
क्रियाकारकसम्बन्धविशेषलक्षणं सांव्यवहारिकम् । तेन शून्यं रहितम् । <b>न पदार्थ-</b>
<note>१ समुदायार्थ इत्यारभ्य श्‍लोकत्रितयटाकायां मातृकास्थक्रमः असंलग्न इति कृत्वा अर्थ-
पर्यालोचनेन शोभनतरः क्रमः स्वीकृतः ॥</note>﻿
<pb n="255"/>
मात्रेण, तस्य क्वचिदप्यव्यभिचारात् । दशदाडिमानि षडपूपा इत्यादावपि पदार्थ-
प्रत्ययोदयात् । यत् इत्यनूद्य तत् समुदायार्थशून्यम् अपार्थम् । इह दोषप्रस्तावे ।
अपार्थमिति वा अपार्थं नाम इष्यते स्मर्यत इति विधिः । तदपार्थं दुष्यति काव्यदोषो
भवति इत्युत्सर्गः । तस्यापवादमाह- मत्तेत्यादि । मत्ता मदिरामदादियोगात् । उन्मत्ता
वायुक्षोभादिचित्तविक्षेपात् । बालाः हेयोपादेयज्ञानविकलाः अव्युत्पन्नाः तथा बाल-
कल्पाः शक्तिविकला वृद्धा असंबद्धभाषिणः । तेषां तथाविधाया एवोक्तेरुचितत्वात् ।
सैव तेषां सूक्तिरिति । [अतः] तेषामुक्तेरन्यत्र सुभाषितविषये [तदिदमपार्थं] दुष्यति
दुष्टं जायते ॥</p>
<p>तदुदाहरति—</p>
<lg type="mula">
  <l>समुद्रः पीयते देवैरहमस्मि जरातुरः ।</l>
  <l>अमी गर्जन्ति जीमूता हरेरैरावणः प्रियः ॥ १२९ ॥</l>
</lg>
<p>न ह्यत्र समुद्रः पीयत इत्यादेः पदसमुदायस्य कश्चिदेकोऽर्थो गृह्यते यः काव्यार्थः
स्यात् । अवयवार्था एवान[न्विताः] शलाकाकल्पाः प्रतिभान्ति । तदीदृशमपार्थं
विज्ञेयम् ॥</p>
<p>उत्सर्ग[त]स्त्वसम्भवमिदमिति अपवादमुखेन निगमयन्नाह—</p>
<lg type="mula">
  <l>इदमस्वस्थचित्तानामभिधानमनिन्दितम् ।</l>
  <l>इतरत्र कविः को वा प्रयुञ्जोतैवमादिकम् ॥ १३० ॥</l>
</lg>
<p>इदमनन्तरोक्तमपार्थमभिधानं वचनम् अस्वस्थं चित्तमन्तः[करणं] येषामित्य-
स्वस्थचित्तानां मत्तोन्मत्तादीनां [अभिधानमनिन्दितं] स्यात् । अन्यत्र तु निन्दितम् ।
अथवा इतर[त्र] स्वस्थेषु विषये तत्कर्तृत्वकल्पनात् । एवमिदमनन्तरोक्तमपार्थमादिर्यस्य
दशदाडिमादेस्तदेवमादिकमसम्बद्धं [वाक्यजातं] को नाम कविरकुशलोऽपि, प्रागेव
निपुणः । प्रयुञ्जीत रचयेत् ? नैव [कश्चित् प्रयुङ्‌क्‍ते ] । मूलहानेरतिस्थूलत्वाच्च नात्र
भ्रान्तिः सम्भाव्य[त] इति भावः । वाक्यविकारत्वात् तु इदमपि कथञ्चित् काव्ये
सम्भवेदिति सम्भवमात्रकल्पनया स्वस्थेष्वपि दर्शितमिति ॥</p>﻿
<pb n="256"/>
<lg type="mula">
  <l>एकवाक्ये प्रबन्धे वा पूर्वापरपराहतम् ।</l>
  <l>विरुद्धार्थतया व्यर्थमिति दोषेषु पठ्यते ॥ १३१ ॥</l>
</lg>
<p>एकं च तद् वाक्यं च इत्येकं वाक्यं पद्यात्मकं गद्य[मयं] वा [तत्र] प्रबन्धे वा
सर्गबन्धादिके यत्र क्वचिदादौ मध्ये अन्ते वा पूर्वापराभ्यां पराहतं पूर्वापरविरुद्धं वचनं
व्यर्थमिति व्यर्थं नाम पठ्यते ज्ञायते अत्र दोषेषु प्रकरणात् काव्यसम्बद्धेषु मध्ये ।
अयमपि काव्यदोष इति यावत् । कुतः ? विरुद्धः प्रतिषिद्धः अर्थोऽभिधेयम् यस्मिन्
तस्य भावः । तया हेतुभूतया । न तु विगतार्थतया, अपार्थमित्येव तस्य संग्रहा-
दिति ॥</p>
<lg type="mula">
  <l>जहि शत्रुकुलं कृत्स्‍नं जय विश्‍वम्भरामिमाम् ।</l>
  <l>न हि ते कोऽपि विद्वेष्टा सर्वभूतानुकम्पिनः ॥ १३२ ॥</l>
</lg>
<p>शत्रूणां कुलं कृत्स्‍नं सर्वं जहि नाशय राजन् ! ततो निःसपत्‍नं विश्‍वम्भरां
महीमिमां जय आत्मसात् कुरु । ते तव कोऽपि कश्चिद् विद्वेष्टा शत्रुर्न विद्यते । कुतः
सर्वभूतानुकम्पिनः सर्वभूतहितैषित्वात् । अन्तर्भावितहेत्वर्थं विशेषणमिदम् । अत्र
शत्रुः पूर्वं विहित एव पश्चात् तत्पर्यायेण निषिद्धः । पूर्वापराहतमीदृशं व्यर्थमेक-
वाक्यविषयमवगन्तव्यम् । प्रबन्धविषयं तु तत्र संभवेदिति ॥</p>
<p>अस्यापवादं दर्शयन्नाह—</p>
<lg type="mula">
  <l>अस्ति काचिदवस्था सा साभिषङ्गस्य चेतसः ।</l>
  <l>यस्यां भवेदभिमता विरुद्धार्थापि भारती ॥ १३३ ॥</l>
</lg>
<p>यस्यामवस्थायां वक्तुः सम्बन्धिन्यां विषये । विरुद्धोऽर्थो यस्यामिति विरुद्धार्था
पूर्वापराहताभिधेया अपि, न केवलमितरा । भारती वचनम् अभिमता अदुष्टा । तदा
तथोचितत्वात् । चेतसः तादृशी क्वचित् समवस्था दशा अस्तिं विद्यते । कस्य ?
सहाभिषङ्गेण [आसक्त्या] क्वचिद् विषये स्त्र्यादौ वर्तते इति साभिषङ्गस्य अतिरक्त-
चेतसः सम्बन्धिनी कुतश्चित् मनोवस्थाविशेषाद् व्यर्थमप्यनिन्द्यमित्यर्थः ॥</p>﻿
<pb n="257"/>
<p>तदुदाहरति—</p>
<lg type="mula">
  <l>परदाराभिलाषो मे कथमार्यस्य युज्यते ।</l>
  <l>पिबामि तरलं तस्याः कदा नु दशनच्छदम् ॥ १३४ ॥</l>
</lg>
<p>परम्य दारेषु कलत्रे । अभिलाषः सङ्गमेच्छा । लोकशा[स्त्रविरुद्धो]ऽयं [115a]
मे ममार्यस्य न्यायव्य[व]हारिणः सतः कथं नाम युज्यते संगच्छते ? नैवायं मम
युज्यत इत्यर्थः । इत्थं कथञ्चित् प्रतिसंख्यानात् लब्धस्य विवेकस्य विपर्ययः पुनरभिषङ्ग-
परवशोऽनुपतितः । तस्याः परयोषितः कस्या[श]चिदिष्टाया दशनच्छदमधरं
तरलमुज्ज्वलं कदा नु पिबामि ? कतरत् तादृशं पुण्यदिनं भवेत् ! नु प्रार्थनायाम् ।
ईदृशं पूर्वापराहतमपिं अत्यासक्त्याद्यवस्थानुगृहीतं न दुष्यति, तादृशस्यैव तदोचित-
त्वादिति ॥</p>
<lg type="mula">
  <l>अविशेषेण पूर्वोक्तं यदि भूयोऽपि कीर्त्यते ।</l>
  <l>अर्थतः शब्दतो वापि तदेकार्थं मतं यथा ॥ १३५ ॥</l>
</lg>
<p>पूर्वोक्तं प्रथमं प्रयुक्तं शब्दार्थरूपं किञ्चित् भूयः पुनरपि यदि कथञ्चित्
प्रमादात् कीर्त्यते प्रयुज्यते । कथम् ? अविशेषेण पूर्वोक्तमप्यर्थविशेषमनपेक्ष्य
तावत्येवार्थे । यदि तु विशेषापेक्षा स्यात्, तदा नैकार्थमिति भावः । तदीदृशमेकार्थम् ।
अतः एकः पूर्वापरकालभाव्यर्थः अविशिष्टः अस्मिन्निति कृत्वा । कथम् ? अर्थतः
अभिधेयेन पूर्वप्रतिपादितस्यैवार्थस्य अविशेषेण पुनः प्रतिपादनात् । शब्दतो वाचकेन
वा हेतुना तावत्येव चार्थे पुनः शब्दप्रयोगात् । न पुनरर्थपौनरुक्त्यमनपेक्ष्य शब्दपौन-
रुक्त्यं स्वतन्त्रं दर्शयितुं शक्यम्, अर्थ[तो भिन्नस्य] एव शब्दस्य यमकादौ अपुनरुक्तेः ।
यत्र त्वर्थाभेदः तत्र तद्‌द्वारकं शब्दपौनरुक्त्यम् । अपीत्युभयथा दर्शितम् । यथेत्यु-
दाहरति ॥</p>
<lg type="mula">
  <l>उत्कामुन्मनयन्त्येते बालां तदलकत्विषः ।</l>
  <l>अम्भोधरास्तडित्वन्तो गम्भीराः स्तनयित्नवः ॥ १३६ ॥</l>
</lg>
<p>बालां स्त्रियं काञ्चित् । उत्काम् उत्कण्ठिताम् । उन्मनयन्ति उत्कण्ठयन्ति ।
उत्कण्ठतामात्रापेक्षायाम् इदमेकार्थम्, विशेषापेक्षा[राहित्ये]नेति द्रष्टव्यम् । एते प्रत्यक्ष-﻿
<pb n="258"/>
वातनः । तस्या बालाया अलकानामिव त्विट् प्रभा येषामिति तदलकत्विषः ।
अम्भोधरास्तडित्वन्त इति अन्यतरेण मेघमात्रप्रतिपादनादेकार्थम् । रूपविशेष-
विवक्षायां तु अनेकार्थत्वं स्यात् । यथाह भारविः—</p>
  <l>बिभ्राणमानीलरुचं पिशङ्गी—
र्जटास्तडित्त्वन्तमिवाम्बुवाहम् ।</l>
<ref>[किरातार्जुनीये ३. १]</ref>
<p>इति । गम्भीराः स्तनयित्नव इत्येकेनैव स्तननयोग्यस्य प्रतिपादनादुभयमेवार्थमविशेष-
विवक्षायामिति ॥</p>
<p>अत्राप्यपवादं व्युत्पादयन्नाह—</p>
<lg type="mula">
  <l>अनुकम्पाद्यतिशयो यदि कश्चिद् विवक्ष्यते ।</l>
  <l>न दोषः पुनरुक्तोऽपि प्रत्युतेयमलंकृतिः ॥ १३७ ॥</l>
</lg>
<p>अनुकम्पा अनुक्रोश आदिर्यस्य विस्मयहर्षादेस्तस्य तद्रूपो वा अतिशयो
विशेषः अनुकम्पाद्यतिशयः, [115b] नानुकम्पादिमात्रम् । कश्चिद् अन्यतमो
यदि विवक्ष्यते प्रका[शयितुमि]ष्यते तदा पुनरुक्तोऽपि वाक्येऽर्थतः शब्दतोऽपि वा
न दोषः । एकार्थलक्षणेऽभिहिते विकारो नास्ति । गुणोऽपि न तादृशः कश्चिदिति
चेदाह—प्रत्युतेति । विशेषविवक्षायां निपातसमुदाय एको वा निपातः । यदाह—इयं
पुनरुक्तिरलंकृतिः काव्यशोभाकरत्वाज्जायते तादृशि विषये इति ॥</p>
<p>तदुदाहरति—</p>
<lg type="mula">
  <l>हन्यते सा वरारोहा स्मरेणाकाण्डवैरिणा ।</l>
  <l>हन्यते चारुसर्वाङ्गी हन्यते मञ्जुभाषिणी ॥ १३८ ॥</l>
</lg>
<p>सा काचिदिष्टा वरारोह स्त्री मुख्या हन्यते पीड्यते । चारु सर्वमङ्गमस्या
इति चारुसर्वाङ्गी । हन्यते मञ्जुभाषिणी मधुरालापिनी हन्यते स्मरेण कामेन अकाण्ड-
वैरिणा निर्निमित्तशत्रुणेति । ईदृशं पुनरुक्तमपि काव्यभूषणमवस्थाविशेषयोगात् ।
आह च—</p>﻿
<pb n="259"/>
<lg><l>विस्मये च विषादे च कोपे दैन्ये च वारणे ।</l>
  <l>प्रसादे चैव हर्षे च पदमेकं द्विरुच्यते ॥</l></lg>
<ref>[ ]</ref>
<p>इति ॥</p>
<lg type="mula">
  <l>निर्णयार्थं प्रयुक्तानि संशयं जनयन्ति चेत् ।</l>
  <l>वचांसि दोष एवासौ ससंशय इति स्मृतः ॥ १३९ ॥</l>
</lg>
<p>वचांसि शब्दाः प्रयुक्तानि प्रकाशितानि । किमर्थम् ? निर्णयार्थम् । निर्णयो
निश्चयः, प्रकरणात् काव्यार्थविषयः संशयविपर्यासविरोधी प्रत्ययः । अर्थः प्रजोजनम्,
साध्यत्वाद् यस्मिन् प्रयोगे इति क्रियाविशेषणम् । तच्च स्वभावतो नपुंसकम् द्वितीयैक-
वचनान्तं च स्मर्यते । न तु संशयार्थम्, तदानीं दोषात् । यद् वक्ष्यति—ईदृशं संशयाय
<ref>[३. १४१]</ref> इत्यादि । संशयनिश्चयविपर्ययमर्थद्वयावगाहि ज्ञानं यदि जनयन्ति,
असौ तादृशः संशय इति ससंशयो नाम दोष एव काव्ये । न गुणोऽपि तत्र विषये ।
अन्यत्र तु भवेत् । स्मृतो विज्ञायते ॥</p>
<lg type="mula">
  <l>मनोरथप्रियालोकरसलोलेक्षणे सखि ।</l>
  <l>आराद्व‍ृत्तिरसौ माता न क्षमा द्रष्टुमीदृशम् ॥ १४० ॥</l>
</lg>
<p>मनोरथस्य हृदयाभिलाषस्य प्रियो दयितः कश्चित् । तदेकालम्बनत्वात् तस्य
आलोकनमालोकः । तत्र रसः । तेन लीले चपले ईक्षणे नेत्रे यस्या इति मनोरथप्रिया-
लोकरसलीलेक्षणे सखीति सम्बोधनम् । यद् वा मनोरथप्रिय इष्टः । आलोकः
प्रकाशो बाह्यः । तद्वदरसलोलेक्षणत्वं न संवृत्तम् [?] आत्मानमन्तस्तिष्ठन्तं नेच्छसि । किं
तु यथेष्टं बहिरालोके भ्रमितुं वाच्छसीति अभिप्रायेण [116a] एवमामन्त्र्यते ।
अत एव अत्रापि संशयः, कतमोऽर्थोऽत्राभिप्रेत इत्यनिश्चयात् । यदि नामैवम्, ततः
किंमित्याह—आरादिति । ईदृशमेवंविधं तव स्वातन्त्र्यं मनोरथप्रियालोकरसलोलत्वम् ।
असौ तव माता आराद् वृत्तिरस्या इत्याराद्व‍ृत्तिः । द्रष्टुं न क्षमा । अत्राप्याराच्छब्दस्य
दूरान्तिकवृत्तित्वात्, असावित्यस्य च परोक्षापरोक्षयोर्वृत्तेः संशय्यते । किमसौ माता
दूरवृत्तिरीदृशं द्रष्टुं न क्षमा न शक्नोति परोक्षत्वात्, किं वा असौ इयं माता आरा-
द्व‍ृत्तिरासन्नवर्तिनी ईदृशं द्रष्टुं न क्षमा न सहते । ईदृशं दृष्ट्वा सुतरां कुप्यतीति
<pb n="260"/>
[अ]निश्चयः कश्चिंत् । तदीदृशं [स] संशयं द्रष्टव्यमिति ॥</p>
<p>अत्राप्यपवादमाह—</p>
<lg type="mula">
  <l>ईदृशं संशयायैव यदि जातु प्रयुज्यते ।</l>
  <l>स्यादलङ्कार एवासौ न दोषस्तत्र तद्यथा ॥ १४१ ॥</l>
</lg>
<p>ईदृशमेवंविधं ससंशयं वचनं यन्निश्चयार्थ[निगूहनेन] संशयायैव काव्यार्थ-
सन्दे[होत्पादना]र्थमेव, तथेष्टत्वात् । जातु कदाचित्, न सर्वथा । तादृशे प्रस्तावे
यदि प्रयुज्यते तदा असौ संशयः अदोषो जातः अलङ्कारो गुण एव स्यात् काव्यस्य ।
न दोषः स्यात् । तत्र तादृशि संशये विषये तस्यैव तत्र विधेयत्वात् । यथेत्युदाहरति ॥</p>
<lg type="mula">
  <l>पश्याम्यनङ्गजातङ्कलङ्घितां तामनिन्दिताम् ।</l>
  <l>कालेनैव कठोरेण ग्रस्तां किं नस्त्वदाशया ॥ १४२ ॥</l>
</lg>
<p>तां काञ्चिदिष्टाम् अनिन्दितां स्त्रियम् । अनङ्गात् कामात् जातः अनङ्गजः स
च सा वा आतङ्कः पीडा । अङ्गात् शरीरात् जातः बाह्यभूतसंभूतत्वात् अनङ्गजः स
च सा वा आतङ्क सन्तापश्चेतिं द्वैधम् । मदनेन लङ्घितामभिभूतां सतीं कालेन
मृत्युनैव कठोरेण अस्थानप्रहारित्वात् । कालेनैव कठोरेण ग्रीष्मेण कालावर्षिका-
ग्रस्तां मृणालिकामिव कवलिताम्, पश्यामि अवैमि । नात्र सन्देहः इत्यपरं द्वैधम् ।
ततश्च त्वयि आशया अभिलाषेण नोऽस्माकं किं प्रयोजनम् ? न किञ्चित् । यदि सा
अस्तिं तदथें त्वामभिलषामि किमिदानीं त्वयेति । किं नस्तदाशयेति पाठे—तत्र
किमिंदानीं नः अस्माकं तस्यामाशया प्रत्याशया ? गता दूरमस्माकमसाविति
व्याख्येयम् ॥</p>
<p>तद् विवृणोति—</p>
<lg type="mula">
  <l>कामार्ता घर्मतप्ता वेत्यनिश्चयकरं वचः ।</l>
  <l>युवानमाकुलीकर्तुमिति दूत्याह नर्मणा ॥ १४३ ॥</l>
</lg>
<p>उक्तेन प्रकारेण कामेन आर्ता घर्मेण तप्ता क्षपिता वा [116b] इत्येवमनिश्चय-
करं संशयजनकं वा वाक्यं दूती काचित् आह ब्रवीति । नर्मणा परिहासेन हेतुना
इत्युक्तेन विधिना । किमसौ मद्वियोगात् कामार्ता घर्मतप्ता वा केवलमित्यनिश्चयलाभात्
<pb n="261"/>
युवानं कञ्चित् कामेन आकुलीकर्तुं विधुरयितुम् । ततश्च संशय एवात्राभिधेय-
त्वादलङ्कारः ॥</p>
<lg type="mula">
  <l>उद्देशानुगुणोऽर्थानामनुदेशो न चेत् कृतः ।</l>
  <l>अपक्रमाभिधानं तं दोषमाचक्षते बुधाः ॥ १४४ ॥</l>
</lg>
<p>अर्थानां यथोद्दिष्टानां केषाञ्चिदुद्देशः प्रथमोपक्षेपः तस्यानुगुणस्तत्र क्रमानुसा-
रित्वात् अनुदेशः१ प्रत्याम्‍नायश्चेत् न कृतः स्यात् प्रमादात्, तादृशं विशेषमन्तरेणेति
भावः । अपक्रम इति अभिधानं संज्ञा यस्येत्यपक्रमाभिघा/?/नम् । अपक्रमं नाम दोषं
तं यथोक्तमाचक्षते कथयन्ति कवयः । यथेत्युदाहरति ॥</p>
<lg type="mula">
  <l>स्थितिनिर्माणसंहारहेतवो जगतामजाः ।</l>
  <l>शम्भुनारायणाम्भोजयोनयः पालयन्तु वः ॥ १४५ ॥</l>
</lg>
<p>जगतां लोकानां स्थितिः प्रबन्धानुवृत्तिः । निर्माणमुत्पादः । संहारो नाशस्तेषां
हेतवः, तत्कर्तृत्वात् न जाता अकृतका इत्यजाः नित्याः । के ते ? शम्भुश्च शङ्करः,
नारायणश्च विष्णुः । अम्भोजयोनिश्च ब्रह्मा । शम्भुनारायणाम्भोजयोनयः । वो
युष्मान् पालयन्तु रक्षन्तु । अत्र जगतां स्थितिहेतुर्नारायणः, निर्माणहेतुरम्भोजयोनिः
संहारहेतुः शम्भुरित्यागमात् न यथोद्देशमनुदेशः कृत इत्यपक्रमनामायं काव्यदोष
इति ॥</p>
<p>अत्राप्यपवादमभिधत्ते—</p>
<lg type="mula">
  <l>यत्नः सम्बन्धविज्ञानहेतुः कोऽपि कृतो यदि ।</l>
  <l>क्रमलङ्घनमप्याहुर्न दोषं सूरयो यथा ॥ १४६ ॥</l>
</lg>
<p>यत्‍नेन प्रतियत्‍नेन यथावस्थानातिक्रमेणान्यथा सम्बन्धयोजनमनुदेशः तस्य
विज्ञानमवगमः । तस्य हेतुः कारणं कोऽपि कश्चित् तादृशः येन तत्र सम्बन्धो
विज्ञायते । न यथोद्देशम् । यदि कृतः स्याद् यत्नः । सम्बन्धनिर्ज्ञानहेतुरित्यपि
पठ्यते । तत्र सम्बन्धस्यायथोद्देशमनुदेशस्य निर्ज्ञाने हेतुः कारणभूतो यदि यत्नः कोऽपि
<note>१. अनुदिश्यत इत्यनुदेशः । पश्चादुच्चार्यत इत्यर्यः ।
पाणिनीयकाशिकायाम् १.३.१०</note>﻿
<pb n="262"/>
कृतः स्यादिति व्याख्येयम् । तदा क्रमस्य यथोद्देशमनुदेशस्य लङ्घनमतिक्रममपि न
केवलमलङ्घनम् । न दोषमाहुः स्मरन्ति सूरयः कवयः । यथेत्युदाहरति ॥</p>
<lg type="mula">
  <l>बन्धुत्यागस्तनुत्यागो देशत्याग इति त्रिषु ।</l>
  <l>आद्यन्तावायतक्लेशौ मध्यमः क्षणिकज्वरः ॥ १४७ ॥</l>
</lg>
<p>बन्धूनां त्यागो विरहो विरहो बन्धुत्यागः । तनोः शरीरस्य त्यागो मरणम् । देशस्य
आत्मीयस्य त्यागो देशत्याग इति त्रिषु एतेषु बन्धुत्यागादिषु दुःखेषु । आदिश्चान्तश्च
इत्याद्यन्तौ [117a] बन्धुत्यागदेशत्यागौ आयतौ दीर्घौ च तौ क्लेशौ संबाधौ ।
आयतो क्लेशो दुःखमनयोरित्यायतक्लेशौ यावज्जीवमनुबन्धात् । मध्यमस्तनुत्यागः
क्षणिकः क्षणमात्रभावी चासौ ज्वरस्तापश्चेति क्षणिकज्वरः शरीराभावे नानुबन्धात् ।
अत्रायतक्लेशत्वं बन्धुत्यागदेशत्यागयोः । एवं न तनुत्यागस्य । क्षणिकज्वरत्वं च
तनुत्यागस्यैव नेतरयोरिति यत्नसम्बन्धः । सम्बन्धनिर्ज्ञातहेतुरीदृशो द्रष्टव्यः । यदि पुनः
त्रयाणामप्येकरूपत्वं तदा क्रमलङ्घनं दोष एव स्यात्, विशेषस्य तादृशस्याभावादिति ॥</p>
<lg type="mula">
  <l>शब्दहीनमनालक्ष्यलक्ष्यलक्षणपद्धतिः ।</l>
  <l>पदप्रयोगोऽशिष्टेष्टः शिष्टेष्टस्तु न दुष्यति ॥ १४८ ॥</l>
</lg>
<p>पदस्य सुबन्तस्य तिङन्तस्य वा प्रयोगो व्यवहारः पदप्रयोगः, लक्ष्यते [यत्]
तदिति लक्ष्यमुदाहरणम् । लक्षणं शब्दशासनम्, लक्ष्यते अनेन शब्दरूपमिति कृत्वा ।
तयोः ते एव वा पद्धतिः मार्गः, ततो व्यवहारप्रवृत्तेः । अनालक्ष्या अदृश्या, अभावात् ।
लक्ष्यलक्षणपद्धतिर्यस्मिन् स तादृश अशिष्टैरनाप्तैः स्वीकृतः । इत्यनूद्य शब्दहीनं
तद्विज्ञेयमिति विधीयते । यः पुनरेवंभूतोऽपि पदप्रयोगः शिष्टैरिष्यते शास्त्रे
काव्ये वा, क्वचित् प्रयुक्तत्वात् । स शिष्टैः शास्त्रकारैस्तत्प्रज्ञैर्वा इष्टस्तु आप्तप्रयुक्तः पुनः
न दुष्यति, तेषां सर्वथेह प्रमाणत्वात् । अनन्तो हि शब्दराशिः । तत्र कश्चिच्छब्दः
शब्दानुशासनाद् गृह्यते । कश्चिदाप्तप्रयोगात् तत्कल्पात् । शब्दानुशासनमपि आप्तो-
पदेश इति न कश्चिदनयोर्विशेषः अत एवोक्तम् — शिष्टेष्टस्तु न दुष्यतीति ॥</p>
<p>तदुदाहरति—</p>
<lg type="mula">
  <l>अवते भवते बाहुर्महीमर्णवशक्वरीम् ।</l>
  <l>महाराजन्नजिज्ञासौ नास्तीत्यासां गिरां रसः ॥ १४९ ॥</l>
</lg>﻿
<pb n="263"/>
<p>अवतिरतङानः तङा प्रयुक्तः । बाहुभिरित्यपेक्षा भवत इति षष्ठीस्थाने
चतुर्थी प्रयुत्ता । अर्णवशक्वरी मेखला रत्नयोगादिना यस्या इत्यर्णवश्क्वरी नदृतः१ इति
कपा भवितव्यम् । महाराजन्नित्यत्रापि सख्यहोराज्ञां टच्२ [117b] इति टचा
भाव्यम् । तदिदं सर्वं शास्त्रशिष्टप्रयोगप्रतिकूलमिति शब्दहीनम् । नन्वनुप्रासादिः
शब्दरसोऽत्र विद्यते काव्यगुणः । तन्नेदमेकान्तहेयमिति चेदाह- इत्येवं दुष्टानां
शब्दानां न च रसोऽनुप्रासादिरपि जिज्ञासितावेव स्थितो ग्राह्यः । अश्रद्धाश्रयतया
तस्या व्युपहतत्वात् । शुद्धायां हि भूमौ न्यस्तः पुष्पप्रकरः शोभते । यः पुनरपूतायां
भुवि निक्षिप्यते कुसुमनिकरः स निष्फल एव । तथा शुद्धायां शब्दपद्धतौ रसः अनु-
प्रासादिः शोभते नान्यथा । यत्र पुनरयं रसो दर्शितः, तद् रसप्रयोगेऽपि शब्दहीन-
त्वात् हेयमिति ख्या/?/पयितुम् । महाराजन् न जिज्ञासा नास्तीत्यासां गिरां रसः इत्यपि
पाठः । तत्रासां गिरां रसो नास्तीति ईदृशी जिज्ञासा न विद्यते, हेयत्वादीदृशस्य
रसस्येति व्याख्येयम् । शेषं समानमिति ॥</p>
<p>क्वचिदशब्दहीनेऽपि शब्दहीनभ्रान्तिरिति व्युत्पादयन्नाह—</p>
<lg type="mula">
  <l>दक्षिणाद्रेरुपसरन् मारुतश्चूतपादपान् ।</l>
  <l>कुरुते ललिताधूतप्रवालाङ्कुरशोभिनः ॥ १५० ॥</l>
</lg>
<p>दक्षिणाद्रेर्मलयपर्वतादुपसरन आगच्छन मारुतः चूतपादपान् सहकारतरून्
ललितं सलीलमाधूतैराकम्पितैः प्रवालैर/?/ङ्कुरैः पल्लवोद्गमैः शोभन्ते इति ललिताधूतप्रवाला-
ङ्कुरशोभिनः । स तत् कुरुते विधत्ते । अत्र किल दक्षिणाद्रेरुपसरणे भावात् पञ्चमी
न युज्यते, अपायलक्षणत्वात् तस्याः । उपसरणापेक्षया त्वाधारेण व्याप्येन वा
दक्षिणानिलेन भाव्यम् । ततश्च सप्तमी द्वितीया वा युज्यते । नैवं कृतम् । अतः
शब्दहीनमेवंविधमिति कुधियो मन्यन्ते । न चैतदेवम् । उपसरणं हि तत आगमनमिति
विश्‍लेषयोगाद् दक्षिणाद्रिमामृश्योपसर[त्ययमि]ति ल्यब्/?/लोपलक्षणा पञ्चम्येव युज्यते ॥</p>
<p>तदेतन्मनसि [118a] कृत्याह—</p>
<lg type="mula">
  <l>इत्यादिशास्त्रमाहात्म्यदर्शनालसचेतसाम् ।</l>
  <l>अपभाषणवद् भाति न च सौभाग्यमुज्भ्‍क/?/ति ॥ १५१ ॥</l>
</lg>
<note>१. चान्द्रसूत्रम्—तुल नदृतश्च—पाणिनिः ५. ४. १५३</note>
<note>२. तदेव तुल राजाहःसखिभ्यष्टच्—पाणिनिः ५. ४. ९१</note>﻿
<pb n="264"/>
<p>इत्येवंविधं लक्ष्यम् । अपभाषणवत् शब्द[हीन]मिवाभाति प्रतिभासते ।
केषाम् ? शास्त्रं शब्दलक्षणादिकम् । तस्य माहात्म्यं प्रभावः । एवंविधलक्ष्यसंग्राहक-
त्वम् । तस्य दर्शनमभ्यासः तत्रालसं मन्दं चेतो येषामिति [शास्त्रमाहात्म्यदर्शना-
लसचेत]साम् शास्त्रमाहात्म्यदर्शनेन नेदृशी भ्रान्तिरुपजायते, तस्याज्ञ[त्वा]पनोदि-
त्वात् । यथोक्तम्—</p>
  <l>शास्त्रं मोहनिवर्तनम्</l>
<ref>[ प्रमाणवार्त्तिके १. ७ ]</ref>
<p>इति । न चेदृशं सौभाग्यं साधुतामुज्भ्‍क/?/ति त्यजति । सुभगेनेवेदृशं सदृशः । यथोक्तं
प्रागस्माभिरिति ॥</p>
<lg type="mula">
  <l>श्‍लोकेषु नियतस्थानं पदच्छेदं यतिं विदुः ।</l>
  <l>तदपेतं यतिभ्रष्टं श्रवणोद्वेजनं यथा ॥ १५२ ॥</l>
</lg>
<p>श्‍लोकेषु पद्येषु विषये पदस्य सुपतिङन्तस्य छेदो विरामः छन्दःशास्त्रप्रसिद्धः
पदच्छेदः । नियतं तद्धि व्यवस्थानं चतुर्थवर्णादिलक्षणं यस्मिन्निति नियतस्थानम् ।
तन्नियतस्थानं पदच्छेदम् । अनुवादोऽयम् । यति विदुः स्मरन्ति तद्विद इति विधिः ।
तस्या यतेरपेतमपगतं तदपेतं यतिभ्रष्टम् । श्रवणं कर्णमुद्वेजयतीति श्रवणोद्वेजनम् ।
अनश्च हेयम् । श्रुतिसुभगं हि लक्षणानुगतं काव्यमुपादीयते । यथेति [यतिभ्रष्टम्]
उदा रति ॥</p>
<lg type="mula">
  <l>स्त्रीणां सङ्गी*/?/तविधिमयमा*/?/दित्यवंश्यो नरेन्द्रः
पश्यत्यक्लि*/?/ष्टरसमिह शि*/?/ष्टैरमेत्यादि दुष्टम् ।</l>
  <l>कार्याकार्या*/?/ण्ययमविकला*/?/न्यागमेनैव पश्यन् ।
वश्यामुर्वीं */?/वहति नृप इ*त्यस्ति चैवं प्रयोगः ॥ १५३ ॥</l>
</lg>
<p>शिष्टैरमा सह । संगीतविधिं प्रेक्षणकम् । अक्लि/?/ष्टा यथागमं प्रयुक्ता रसाः
शृङ्गारवीरादयोऽस्मिन्निति अक्लिष्टरसं स्त्रीणां सम्बन्धिनम्, तत्प्रयुक्तत्वात् । अयं
विवक्षितः कश्चिदादित्यवंश्यः सूर्यान्वयसम्भूतः । नरेन्द्रः पश्यतीह प्रस्तावे । इह
वाचोयुक्तौ [वा] । अत्र मन्दाक्रान्तायां समुद्रर्तुलोकैः [४।६।७] यतिविधानम् ।
<pb n="265"/>
तद्व‍यतिक्रमात् इत्यादि ईदृशं दुष्टं हेयम् ॥ अत्रापवादमाह—कार्येत्यादि । कार्याणि
त्रिवर्गानुबन्धीनि कर्माणि स्वस्वकार्याणि । तद्विपरीतानि [अकार्याणि] आगमेनैव
उत्पत्यादिना तत्प्रतिपादकेन पश्यन् यथार्हमनुतिष्ठन् । वश्यां विधेयामुर्वीमवति
रक्षति नृप इति, एवंविधप्रयोगः शिष्टानामस्ति । न च नास्त्येव । तस्मादीदृशः
साधुरेव ॥</p>
<p>ननु नियतस्थानपदच्छेदो यतिरिति हेतुपदैकदेशच्छेदः । तत् कथं न यतिभ्रष्ट-
मित्यत आह—</p>
<lg type="mula">
  <l>लुप्ते यदान्ते शिष्टस्य पदत्वं निश्चितं यथा ।</l>
  <l>तथा सन्धिविकारान्तं पदमेवेति वर्ण्यते ॥ १५४ ॥</l>
</lg>
<p>पदस्यान्ते यथासम्भवं विभक्त्यादिरूपे लुप्ते सति शिष्टस्य व्यवस्थितस्य
भागस्य पदत्वं निश्चितम् । [118b] पठत्यादेः शब्दविद्यायाम् । तथा तद्वत् ।
सन्धिः संहिता । [तत्र] यणादेः विकारोऽन्यथात्वमन्तोऽवसानं यस्य तत्सम्बन्धि[वि]-
कारान्तमतद्न‍ुणसंविज्ञानात् सन्धिविकारमपहृत्य शिष्टं प्रकृतिरूपं पदमेवेति वर्ण्यते
स्मर्यते शिष्टैः । ततः कार्याकार्येत्यादौ चतुर्थादिना वर्णेण पदच्छेदो यतिर्न विरुध्यत
इति ॥</p>
<p>ईदृशमपि यदि श्रवणानुद्वेजनं तदा ग्राह्यमन्यथा हेयमिति पुनर्विशेषं दर्शयन्नाह-</p>
<lg type="mula">
  <l>तथापि कटु कर्णानां कवयो न प्रयुञ्जते ।</l>
  <l>ध्वजिनी तस्य राज्ञः के*/?/तूदस्तजलदेत्यदः ॥ १५५॥</l>
</lg>
<p>यद्यपि स[न्धिवि]कारान्तं पदं स्मृतम्, तथापि एवमपि कर्णानां कटु श्रवणो-
द्वेजनं न प्रयुञ्जते कवयो रसज्ञाः । तादृशं वर्जनीयमित्यर्थः । कतरत् तदित्युदाहरति-
तस्य राज्ञः कस्यचित् । ध्वजिनी सेना केतुभिर्ध्वजैरुच्छ्रितैः उदस्ता उत्क्षिप्ता जलदा
यथा इति केतूदस्तजलदा इत्यदः ईदृशं कर्णकटु वर्ज्यमत्र । यद्यपि तुशब्दे अकोऽकि
दीर्घेण परेणापाकृते के इत्य[त्र] पदत्वं स्यात्, तथापि श्रवणोद्वेजनमीदृशमिति न
प्रयोक्तव्यम् । अत्र च श्रुतिरेव कवीनां प्रमाणमिति ॥</p>﻿
<pb n="266"/>
<lg type="mula">
  <l>वर्णानां न्यूनताधिक्ये गुरुलघ्वयथास्थितिः ।</l>
  <l>यत्र तद्भिन्नवृत्तं स्यादेष दोषः सुनिन्दितः ॥ १५६ ॥</l>
</lg>
<p>वर्णानां शास्त्रतः प्रतिनियतानां श्‍लोकभाविनां न्यूनता हीनत्वमाधिक्यमति-
रेको वा । न्यूनताधिक्ये द्वे । गुरोः संयोगपरस्य दीर्घस्य लघोश्च ह्रस्वस्याक्षरस्यायथा-
स्थितिः तद्विद्याव्यवस्थातिक्रमेण वृत्तेर्यत्र पद्ये स्यात् कविप्रमादात् तत् तादृशम् । भिन्नं
च तद्व‍ृत्तं चेति भिन्नवृत्तम् । भिन्नं वा वृत्तं यस्मिन् काव्ये इति भेदविवक्षया भिन्न-
वृत्तम् । एष भिन्नवृत्तलक्षणो दोषः सुनिन्दितः सुष्ठु गर्हितः कविभिः काव्यशरीरस्यैवं-
विधत्वे कुत एव तत्र विशेषवित्ता [कवेः] इति ॥</p>
<p>[119a] चतुष्टयमध्ये तद् यथाक्रममुदाहरति—</p>
<lg type="mula">
  <l>इन्दुपादाः*/?/शिशिरा स्पृशन्तीत्यूनवर्णता ।</l>
  <l>सहकारस्य किस*/?/ल*/?/यान्यार्द्राणीत्यधिकाक्षरम् ॥ १५७ ॥</l>
</lg>
<p>इन्दुपादाः शिशिराः स्पृशन्ति इत्यत्र प्रथमपाद ऊनवर्णता । ऊनो न्यूनो वर्णो
यत्र तद्भाव ऊनवर्णतेति कृत्वा । अनुष्टुप्पादो ह्यष्टाक्षरः । अयं तु सप्ताक्षर इति वर्ण-
हानिः । सहकारस्य किसलयान्यार्द्राणी[ति] अत्रापि पूर्वपादे अधिकमक्षर[म]स्मि-
न्निति अधिकाक्षरम् । अधिकाक्षरमिति भावप्रधानो निर्देशः । यद्वा अधिकाक्षरं पादं
रूपं वृत्तमिति वा योज्यम्, अनुष्टुप्पादस्याष्टाक्षरस्य नवाक्षरीकरणादिति ॥</p>
<lg type="mula">
  <l>*/?/का*/?/मेन बाणा निशिता विमुक्ता
मृगेक्षणाष्वित्ययथागुरुत्वम् ।</l>
  <l>म*/?/द*/?/नबाणा निशिताः पतन्ति
वामेक्षणास्वित्ययथालघुत्वम् ॥ १५८ ॥</l>
</lg>
<p>अयथा शास्त्रविरुद्धो गुरुर्यस्मिन् तस्य भावः अयथागुरुत्वम् । उपेन्द्रवज्रायां
प्रथमलघुविधानात् तदपेक्षयेति द्रष्टव्यम् । उपजात्यपेक्षया त्वदोष इति । मदनेत्यादि ।
अयथालघुत्वमिति पूर्व[वच्च] व्युत्पत्तिः । उपेन्द्रवज्रायां द्वितीयमक्षरं गुरु विहितमिति ।
इदं तु लघ्विति तद्विद्याविरोधादयथालघुत्वमिति ॥</p>﻿
<pb n="267"/>
<lg type="mula">
  <l>न संहितां विवक्षामीत्यसन्धानं पदेषु यत् ।</l>
  <l>तद्विसन्धीति निर्दिष्टं न प्रगृह्यादिहेतुकम् ॥ १५९ ॥</l>
</lg>
<p>संहितां सन्धिमेकपदे भिन्नपदे वा प्राप्तामपि न विवक्षामि । असंहितैव मयात्र
विवक्षितेति बुद्ध‍या पदेषु यदसन्धानमसंहिता तत् तादृशं विगतः सन्धिरस्मादिति
विसन्धीति निर्दिष्टमुक्तं काव्यदूषणम् । यत् पुनरसन्धानं प्रगृह्यमादिर्यस्य यलोपादेः
स हेतुः कारणमस्येति प्रगृह्यादिहेतुकम्, न तद् विसन्धीति निर्दिष्टं तादृशमसन्धानं
युक्तं शास्त्रीयत्वात् । अनेन च यत् प्रगृह्यादिहेतुकमपि विसन्धानं भामहेन वर्जितम्,
तन्निरस्तम् । यदाह—</p>
<lg><l>कान्ते इन्दुशिरोरत्ने आदधाने उदंशुनी ।</l>
  <l>पातां वः शम्भुशर्वाण्याविति प्राहुर्विसन्ध्यदः ॥</l></lg>
<ref>[ काव्यालङ्कारे ४. २८ ]</ref>
<p>इति । लक्षणानुगतं हीदृशं कथमप्रमाणयितुं शक्यते स्वस्थचेतसेति भावः ॥</p>
<p>तदुदाहरति—</p>
<lg type="mula">
  <l>मन्दानिलेन चरता*/?/अङ्गनागण्डमण्डले ।</l>
  <l>लुप्तमुद्भेदि घर्माम्भो नभस्यस्मन्मनस्यपि ॥ १६० ॥</l>
</lg>
<lg type="mula">
  <l>आसु रात्रिष्विति प्राज्ञैरज्ञातन्यङ्गमीदृशम् ॥ १६१ ॥</l>
</lg>
<p>मन्दानिलेन नभसि । अस्माकं मनस्यपि चेतसि च [119a] मनोहरतया
चरता अङ्गनागण्डमण्डले उद्भेदि उद्नतं घर्माम्भः स्वेदजलं लुप्तम् आसु रात्रिष्विति ।
अर्थसंगतिरियम् । उदाहरणं तु विसन्धेः- अनिलेन चरता अङ्गनागण्डमण्डले इत्ये-
तत् । अत्र हि चरता अङ्गनेत्यत्र अकोऽकि दीर्घः [इत्यनेन प्राप्तोऽपि] सन्धिः न
कृत इति विसन्ध्येतद् द्रष्टव्यम् । द्वयोरन्तादिविषयं तु असन्धानमिष्टम्, [महाजन-
प्र]सिद्धेरिति दर्शयति लुप्तमुद्भेदि घर्माम्भो नभस्यस्मन्मनस्यपि आसु रात्रिष्विति ।
<note>१. एतस्मात् पूर्वं मानेर्ष्ये इह शीर्येते स्त्रीणां हिमऋतौ प्रिये इति श्‍लोकार्ध बहुत्र पठितमपि
न रत्नश्रीसम्मतम्, न वा भोटपाठानुगतमिति परित्यक्तम् ॥</note>﻿
<pb n="268"/>
ईदृशमर्धान्तादिगोचरमसन्धानम् अज्ञातं न्यङ्गमस्मिन्निति अज्ञातन्यङ्गमविदितदोषम्
अदुष्टं ज्ञातं प्राज्ञैः शिष्टैरिति यावत् ।</p>
<lg>
  <l>सरसिजमनुविद्धं शैवलेनापि रम्यं
मलिनमपि हिमांशोर्लक्ष्म लक्ष्मीं१ तनोति ।</l>
  <l>इयमधिकमनोज्ञा वल्कलेनापि तन्वी
किमिव हि मधुराणां मण्डनं नाकृतीनाम् ॥</l>
</lg>
<ref>[अभिज्ञानशाकुन्तले १. १७]</ref>
<p>तस्मादीदृशमसन्धानं प्रयुज्यते शि[ष्टैरि]ष्टत्वात् । प्रथमद्वितीययोः तृतीयचतुर्थयोश्च
पादयोस्तु अन्तादिविषयमन्यत्र चापि [पादाभ्यन्तरे] सन्धानमिष्टमिति प्रतिपत्तव्यम् ॥</p>
<lg type="mula">
  <l>देशोऽद्रिवनराष्ट्रादिः कालो रात्रिंदिवर्तवः ।</l>
  <l>नृत्यगीतप्रभृतयः कलाः कामार्थसंश्रयाः ॥ १६२ ॥</l>
</lg>
<p>अद्रिः मलयपर्वतादिः । वनं कालिङ्गादि । राष्ट्रं दक्षिणापथादिकम् । आदि-
शब्देन नदीधन्वादिपरिग्रहः । स तादृशो देशो विज्ञायते । रात्रिर्दिवा च रात्रिंदिवम् ।
ऋतवश्च प्रावृडादयः षडिति रात्रिंदिवर्तवः कालविशेषत्वात् कालः सामान्येन
विज्ञायते । नृत्यं ताण्डवं लास्यं च । नानारसभावाभिनयाङ्गहारादिरूपं गीतं
ज्ञेयम् । तच्च</p>
  <l>गान्धर्वं त्रिविधं विद्यात् स्वरतालपदात्मकम् ।</l>
<ref>[नाट्यशास्त्रे २८. ११]</ref>
<p>इति त्रिधा,</p>
  <l>तस्य योनिर्भवेत् कण्ठो वीणा वंशस्तथैव च ॥</l>
<ref>[तत्रैव २८.१०]</ref>
<p>इति त्रियोनिकम् । विस्तरतया तच्छास्त्र एवाधिकृतम् । तादर्थ्यात् तत्प्रतिपादकं शास्त्रं
नृत्तं गीतं प्रभृति प्रमुखं यासां वाद्यादिविद्यानां ता नृत्तगीतप्रभृतयः कलाविद्याः ।
कामो विशिष्टो विषयोपभोगः । अर्थश्च विचित्रोपकरणरूपः । संश्रयः अधिष्ठानम्,
<note>१. अत्र शोभामिति मातृकापाठः । स तु न दण्डिधृतपाठानुसारी । तुल १. १५</note>﻿
<pb n="269"/>
तद्भावभावित्वाद् यासां [कलानां]मिति कामार्थयोः संश्रयाः । साक्षात् पारम्पर्येण
तु धर्मोऽप्यासामाश्रयः स्यात्, तन्मूलत्वादर्थकामयोः ॥</p>
<lg type="mula">
  <l>चराचराणां भूतानां प्रवृत्तिर्लोकसंज्ञिता ।</l>
  <l>हेतुविद्यात्मको न्यायः सस्मृतिः श्रुतिरागमः ॥ १६३ ॥</l>
</lg>
<p>चराचराणां स्थावरजङ्गमानां भूतानां प्रवृत्तिः यथास्थिति लोक इति संज्ञिता
समाख्या[ता] लोकसंज्ञिता [120a]लोके विज्ञायते । हेतुविद्या तर्कशास्त्रम् आत्मा
यस्य स हेतुविद्यात्मको न्यायोऽत्र गृह्यते । श्रुतिः वेदः सह स्मृत्या मन्वादिप्रणीतया
वर्तते इति सस्मृतिरागमो वेदितव्यः ॥</p>
<lg type="mula">
  <l>तेषु तेष्वयथारूढं यदि किञ्चित् प्रवर्तते ।</l>
  <l>कवेः प्रमादाद् देशादिविरोधीत्येतदुच्येत ॥ १६४ ॥</l>
</lg>
<p>तेषु तेषु यथोक्तेषु देशादिष्वागमपर्यन्तेषु अयथारूढं तत्तद्विधिप्रतिषेधाति-
क्रमाद् वैपरी[त्येन] यदि किञ्चिदर्थरूपं प्रवर्तते प्रयोगेषु कवेः प्रयोक्‍तुः प्रमादाद्
विस्मरणहेतोः यथारूढं यदि किञ्चिन्न वर्तत इत्यपि पाठः । अर्थस्तु स एव । तदेवं
तद्यथा आरूढं प्रवृत्तं देशविरोधीति उच्यते । आदिशब्देन कलादिपरिग्रहः ।
देशादिभिर्विरोधो बाधा अस्तीति कृत्वा, देशादयोऽन्यथा व्यवस्थिताः, अन्यथा च
कल्प्यन्त इति तादृशी तैर्बाध्यते ॥</p>
<lg type="mula">
  <l>कर्पूरपादपामर्शसुरभिर्मलयानिलः ।</l>
  <l>कलिङ्गवनसम्भूता मृगप्राया मतङ्गजाः ॥ १६५ ॥</l>
</lg>
<p>कर्पूरपादपानामामर्शे[न संस]र्गेण सुरभिः सुगन्धिर्मलयानिलः । [इद]मद्रि-
लक्षणदेशविरुद्धमुदाहृतम्, मलयपर्वते कर्पूरसम्भूतेरयथारूढत्वात् । कलिङ्गो नाम
वनमरण्यं तत्र तस्माद् वा संभूता मतङ्गजा हस्तिनः मृगप्राया मृगलक्षणा हस्तिजातिः
प्राया भूयसी ये[षु] तया वा प्रायाः समधिका मृगप्रायाः । एतद् वनरूपदेशव्याहतम् ।
कलिङ्गवनजन्मनां हस्तिनां भद्रजाति प्रायत्वात् ॥</p>
<lg type="mula">
  <l>चोलाः कालागरुश्यामाः कावेरीतीरभूमयः ।</l>
  <l>इति देशविरोधिन्या वाचः प्रस्थानमीदृशम् ॥ १६६ ॥</l>
</lg>﻿
<pb n="270"/>
<p>कावेरी नाम नदी । तस्यास्तीरे तद्रूपा वा भूमयः । चोलाश्चोलजनपदरूपाः
कालैः कृष्णैरगरुभिः श्यामा नीला । इदं राष्ट्ररूपं देशविरुद्धम् । चोलराष्ट्रस्वभावानां
कावेरीतीरभूमीनां कालागरुशून्यत्वात् ।</p>
<p>देशविरोधं निगमयति । देशोऽद्रिवनादि[ना] यथोक्तेन विरोधो बाधा
यस्यामिति देशविरोधिन्या [वाचः] वाक्यस्य ईदृशमेवंविधं प्रस्थानं स्वरूपं वेदित-
व्यमिति ॥</p>
<p>कालविरोधमुदाहरन्नाह—</p>
  <l>पद्मिनी नक्तमुन्निद्रा स्फुटत्यह्नि कुमुद्वती ।</l>
<p>[120b]नक्तं रात्रौ उन्निद्रा विकसिता पद्मिनी, रात्रिरूपकालविरुद्धमेतत् ।
पद्मिन्या नक्तं प्रबोधासम्भवात् । कुमुद्वती कुमुदिनी स्फुटति विकसति अह्नि दिने ।
एतद् दिवसरूपसमयविरुद्धम्, दिवा कुमुद्वतीविकासाभावात् ॥</p>
<lg type="mula">
  <l>मधुरुत्फुल्लनिचुलो निदाघो मेघदुर्दिनः ॥ १६७ ॥</l>
</lg>
<lg type="mula">
  <l>श्रव्यहंसगिरो वर्षाः शरदामत्तबर्हिणी ।</l>
  <l>हेमन्तो निर्मलादित्यः शिशिरः श्‍लाघ्यचन्दनः ॥ १६८ ॥</l>
</lg>
<p>मधुर्वसन्त उत्फुल्लः कुसुमितो निचुलो वञ्जुलोऽस्मिन्निति उत्फुल्लनिचुलः । निदाघो
ग्रीष्मः मेघैर्दुर्दिनो मलिनः । श्रव्या मधुरा हंसानां गिरः शब्दा यासु इति श्रव्यहंस-
गिरो वर्षाः प्रावृट् । आमत्ता वर्हिण्यो मयूर्यो यस्यामिति आमत्तबर्हिणी शरत् ।
निर्मल आदित्यो यस्मिन्निति निर्मलादित्यो हेमन्तः । शिशिरः श्‍लाघ्यं सेव्यं चन्दनम्
अस्मिन्निति श्‍लाघ्यचन्दनः । सर्वमेतद् ऋतुषट्कलक्षणं कालविरुद्धं मध्वादिषु ऋतुषु
उत्फुल्लनिचुलादीनामसम्भवात् ॥</p>
<p>कालविरोधमुपसंहरति—</p>
<lg type="mula">
  <l>इति कालविरोधस्य दर्शिता गतिरीदृशी ।</l>
  <l>मार्गः कलाविरोधस्य मनागुद्दिश्यते यथा ॥ १६९ ॥</l>
</lg>﻿
<pb n="271"/>
<p>कालेन रात्र्यादिना यथोक्तेन विरोधस्य व्याघातस्य भारतीविषयस्य ईदृशी
गतिः प्रस्थानं दर्शिता । कलया नृत्यगीतादिविद्यया विरोधस्य वचनगोचरस्य मार्गः
प्रस्थानं मनाक् किञ्चिद् उद्दिश्यते उदाह्रियते यथेति दर्शयति ॥</p>
<lg type="mula">
  <l>वीरशृङ्गारयोर्भावौ स्थायिनौ क्रोधविस्मयौ ।</l>
  <l>पूर्णसप्तस्वरः सोऽयं भिन्नमार्गः प्रवर्तते ॥ १७० ॥</l>
</lg>
<p>वीरश्च शृङ्गारश्च [तयोर्वीर]शृङ्गारयो रसयोः प्रभवौ भावौ मनोवस्था-
विशेषलक्षणौ क्रोधश्च विस्मयश्च क्रोधविस्मयौ स्थायिनौ यावद्रसमवस्थानात् । न तु
व्यभिचारिभाववदस्थायिनौ । पूर्णाः समग्राः सप्त ऋषभमध्यमगान्धारषड्जधैवत्-
पञ्चमनिषादाख्याः स्वरा यस्मिन्निति पूर्णसप्तस्वराः । [ते सन्ति] यस्मिन्निति पूर्णसप्त-
स्वरः सोऽयं भिन्नमार्गो गान्धर्वप्रकारः कश्चित् प्रवर्तते । एतत् कलाविरुद्धम् ।
क्रोधविस्मययोः स्थायिनोर्भावयोः शृङ्गारवीरयोरयोनित्वेन कलायां व्यवस्थानात् ।
रौद्राद्भ‍ुतयोरेव हि क्रोधविस्मयौ स्थायिनौ भावौ तत्र व्यवस्थाप्येते । वीरशृङ्गारयोस्तु
उत्साहरती एव स्थायिनौ भावौ । अन्यतरस्वरहीनस्यैव च भिन्नमार्गतया
व्यवस्थानादिति ॥</p>
<p>कलाविरोधमतिदिशन्नाह—</p>
<lg type="mula">
  <l>इत्थं कलाचतुःषष्टौ विरोधः साधु नीयताम् ।</l>
  <l>तस्याः कलापरिच्छेदे रूपसाविर्भविष्यति ॥ १७१ ॥</l>
</lg>
<p>इत्थमनेन प्रकारेण कलानां कलारूपाणां चतुःषष्टौ द्विविधायामपि विरोधः
तद्व‍यवस्थातिक्रम[(121a)रूपो वि]षयः साधु सम्यक् नीयताम् अनुगम्यताम् । क्व पुन-
रियं कलाचतुःषष्टिः परिज्ञायते, यतस्तद्विरोधगतिरनाकुला स्यादित्याह- तस्या इत्यादि ।
तस्याः कलाचतुःषष्ट‍या रूपम् स्वभावोऽर्थतः [शब्दतश्चा]विर्भविष्यति । यथावदव-
गम्यते । कलापरिच्छेदे चतुर्थकलापरिच्छेदोऽस्य दण्डिनोऽस्ति स त्विह न प्रवर्तते ।
यद् वा कलानां परिच्छेदेऽभ्यासे सति तस्याः कलाचतुःषष्टे रूपमाविर्भविष्यति ।
तस्मात् कलाभ्यासः करणीयः, यतस्तद्विरोधः सर्वो यथावदवगम्यते इति ॥</p>
<p>लोकविरोधमुदाहरन्नाह—</p>
<lg type="mula">
  <l>आधूतकेशरो हस्ती तीक्ष्णशृङ्गस्तुरङ्गमः ।</l>
  <l>गुरुसारोऽयमेरण्डो निःसारः खदिरद्रुमः ॥ १७२ ॥</l>
</lg>﻿
<pb n="272"/>
<p>सुगमम् । हस्त्यादेः तुरङ्गमादेरिव केशराद्यसम्भवादीदृशं लोकविरोधि
वचनमिति उक्तरूपोऽयं विरोधः ॥</p>
  <l>इति लौकिक एवायं विरोधः सर्वगर्हितः ।</l>
<p>लौकिको लोकविदित एव अत एव सर्वैः शिष्टै[रन्यै]श्च गर्हितो निन्दितः ।
नैवेदृशं कश्चित् स्वस्थ[ः/?/] प्रयुङ्क्ते । केवलं लोकविरुद्धो भवन्नेवं भवेदिति इत्थं
सम्भवमात्रेण दर्शितः ॥</p>
<lg type="mula">
  <l>विरोधो हेतुविद्यासु न्यायाख्यासु निदर्श्यते ॥ १७३ ॥</l>
</lg>
<p>हेतुविद्यासु आन्वीक्षिकीषु न्याय [इत्य]ा/?/ख्या[युक्ता]सु इति न्यायाख्यासु उद्देशे
न्यायशब्दोपादानात् । एवमनुसृतो विरो[धो] निर्दिश्यते ॥</p>
<lg type="mula">
  <l>सत्यमेवाह सुगतः संस्कारानविनश्वरान् ।</l>
  <l>तथा हि सा चकोराक्षी स्थितैवाद्यापि मे हृदि ॥ १७४ ॥</l>
</lg>
<p>सुगतस्तथागतः संस्कारान् सम्भवहेतुप्रत्ययैः क्रियन्त इति पदार्थानविनश्वरान्
नित्यानक्षणिकान् सत्यमाहाब्रवीत् । सत्यमिति वचनविशेषणम् । कथं सत्यमिति ?
तदेव समर्थ्यते । तथाहि समर्थने । सा काचिदिष्टा चकोराक्षी स्त्री मे मम हृदि मनसि
अद्यापि चिर[कालादा]रभ्य स्थिता इति । यदि तु संस्कारा नश्वराः, कथमेवं घटते ?
तदेतत् न्यायविरुद्धम् । संस्काराणां सर्वेषां सौगते न्यायशास्त्रे प्रतिक्षणं विशरारु
[त]या व्यवस्थापनादिति ॥</p>
<lg type="mula">
  <l>कापिलैरसदुद्भ‍ूतिः स्थान एवोपवर्ण्यते ।</l>
  <l>असतामेव दृश्यन्ते यस्मादस्माभिरुद्भवाः ॥ १७५ ॥</l>
</lg>
<p>कापिलैः सांख्यैरसतां शक्तिरूपेणाप्यविद्यमानानां उद्भ‍ूतिरुत्पादः स्थान एव
सत्यमेव । स्थान इत्येकारान्तो निपातो युक्तार्थसूचकः । उपवर्ण्यते विवृतः । यस्माद्
असतामेवार्थानाम् उद्भवा जन्मान्यस्माभिर्दृश्यन्ते । एतदपि हेतुविद्याव्याहतम् ।
सांख्यमते सतामेव भावानां कथञ्चिदाविर्भावस्य व्यवस्थापनात् ॥</p>﻿
<pb n="273"/>
<p>न्यायविरोधं निगमयति—</p>
<lg type="mula">
  <l>गतिर्न्यायविरोधस्य सैषा सर्वत्र दृश्यताम् ।</l>
  <l>अथागमविरोधस्य प्रस्थानं दर्शयिष्यते ॥ १७६ ॥</l>
</lg>
<p>[121b] न्यायविरोधस्य हेतुविद्याव्याहतेः काव्ये यस्य यस्य गतिः
सैषा यथोक्तप्रकारा सर्वत्र अन्यत्रापि यथासम्भवं दृश्यतामवगम्यताम् । अथानन्तर-
मागमेन धर्मशास्त्रसहितेन वेदेन विरोधस्य बाधाया भारतीभूमेः प्रस्थानं नीतिः
दर्शयिष्यते उदाह्रियते ॥</p>
<lg type="mula">
  <l>अनाहिताग्नयोऽप्येते जातपुत्रा वितन्वते ।</l>
  <l>विप्रा वैश्वानरीमिष्टिमक्लिष्टाचारभूषणाः ॥ १७७ ॥</l>
</lg>
<p>आहितो वैदिकेन विधिना परिगृहीतोऽग्निः परिणयकालभावी यैरिति
आहिताग्नयः । न तथा अनाहिताग्नयो ये [ते] अपि । अपिशब्दो योगं सूचयति ।
एते विप्राः । जाताः पुत्रा एषामिति जातपुत्राः । विश्वानरो देवता अस्यामिति वैश्वा-
नरीमिष्टिमिज्याम् । आग्नेय[यज्ञं] वितन्वते कुर्वन्ति । अक्लिष्टः परिशुद्धः आचार-
श्चारित्रं शास्त्रविहितं भूषणमलङ्कारो येषामित्यक्लिष्टाचारभूषणाः । इदमागम-
विरुद्धम् । ये हि [साग्निका] उत्पन्नतनयाश्च [त एव] वैश्वानरं यागमनुतिष्ठन्तीति श्रुतेः ।
कथमन्यथा अक्लिष्टाचारा इति ॥</p>
<lg type="mula">
  <l>असावनुपनीतोऽपि वेदानधिजगे गुरोः ।</l>
  <l>स्वभावशुद्धः स्फटिको न संस्कारमपेक्षते ॥ १७८ ॥</l>
</lg>
<p>असौ विवक्षितः कश्चित् । अनुपनीतोऽप्रयुक्तवैदिकसंस्कारविशेषोऽपि गुरोः
सकाशाद् वेदा[न्] सामादीन् अधिजगेऽधीतवान् । तथाहि, स्वभावेन प्रकृत्यैव न
संस्कारतः । शुद्धो निर्मलः स्फटिको मणिः संस्कारमुत्कर्षाधानं नापेक्षते । इदमपि
आगमव्याहतम् । उपनीतो वेदानधीयीतेति श्रुतेः । कथमन्यथा शुद्धिरिति ॥</p>
<lg type="mula">
  <l>विरोधः सकलोऽप्येष कदाचित् कविकौशलात् ।</l>
  <l>उत्क्रम्य दोषगणनां गुणवीथीं विगाहते ॥ १७९ ॥</l>
</lg>﻿
<pb n="274"/>
<p>सकलोऽप्येष विरोधो देशादिकृतः.........एव कश्चिद् दोषरूपेण गणनां
संख्यानं दोषात्मतामुत्क्रम्य परित्यज्य गुणानां वीथीं पदवीं गुणस्वभावतां
विगाहते स्वीकरोति कदाचित् । न सर्वदा । कुतः ? कवेः प्रयो[गस्य] कौशलात्
तादृग्विषयपरिग्रहलक्षणात् नैपुणात् कारणात् । न तु यथा तथा वेति ॥</p>
<lg type="mula">
  <l>तस्य राज्ञः प्रभावेण तदुद्यानानि जज्ञिरे ।</l>
  <l>आर्द्रांशुकप्रवालानामास्पदं सुरशाखिनाम् ॥ १८० ॥</l>
</lg>
<p>तस्याभिमतस्य राज्ञः कस्यचित् प्रभावेण पुण्यानुभावात् अतिमानुषात् तस्यो-
[122a]द्यानानि । आर्द्राणि स्‍निग्धानि अंशुकानि वस्त्राण्येव प्रवालानि किसलयानि
येषामित्यार्द्रांशुकप्रवालानां सुरशाखिंनां कल्पवृक्षाणामाम्पदं सद्म । आस्पदार्थस्य
एकार्थ्येन विवक्षितत्वात् उद्यानादिबहुत्वसमानाधिकरण्येऽपि एकवचनम् । जज्ञिरे
जातानि । पुण्यप्रभावस्याचिन्त्यत्वात् मनुष्यलोकेऽपि सुरशाखिनः सम्भवः ।
एवमुक्तमाचार्यशूरेण—</p>
<lg><l>पुण्यानुभावादथ तस्य तस्मि-
न्नपङ्कजं पङ्कजमुद्बभूव ।</l>
  <l>अवज्ञयेवावजहास मारं
यच्छुक्लया केशरदन्तपंक्त्या ॥</l></lg>
<ref>[जातकमालायाम् ४. १९]</ref>
<p>इति तत्र देशाविरोधः ॥</p>
<lg type="mula">
  <l>राज्ञां विनाशपिशुनश्चचार खरमारुतः ।</l>
  <l>धुन्वन् कदम्बरजसा सह सप्तच्छदोद्गमान् ॥ १८१ ॥</l>
</lg>
<p>खरो रूक्षो मारुतः कदम्बरजसा कदम्बपुष्परेणुना सह सप्तच्छदोद्गमान्
सप्तपर्णकुसुमानि धुन्वन् विकिरन् राज्ञां विनाशस्य पिशुनः पञ्चतां सूचयन् चचार
प्रववौ । यद्यपि एकदा कदम्बसप्तपर्णकुसुमासम्भवः कदम्बकुसुमस्य प्रावृषेण्यत्वात्
सप्तच्छदपुष्पस्य च शारदत्वात्, तथापि राजविनाशनिमित्तमीदृशमौत्पातिकं
सम्भवतीति न कालविरोधः ॥</p>﻿
<pb n="275"/>
<lg type="mula">
  <l>दोलातिप्रेरणत्रस्तवधूजनमुखोद्गतम् ।</l>
  <l>कामिनां लयवैषम्याद् गेयं रागमवर्धंयत् ॥ १८२ ॥</l>
</lg>
<p>दोला प्रेङ्खा तस्या अतिप्रेरणादतिकम्पनाद् । [अन]तिमात्रतत्प्रेरणतो हि न
भवेदपि लयवैषम्यम् । तस्मात् त्रस्तस्य भीतवधूजनस्य स्त्रीणां मुखादुद्भवं गेयं गीतं
कामिनां रागमवर्धयत् उद्दीपितवत् । कुतः ? लयस्य क्रियामानकाललक्षणस्य
द्रुतमध्यादिप्रभेदस्य तत्कालपरिदृष्टस्य वैषम्यादयथाकालं प्रवृत्तेः । एतच्च विरुद्धम् ।
कथं हि लयविषममलक्षणदुष्टं गेयं रञ्जकं भवति ? तथापि ईदृशं स्थूलं गीतं
शीत्कारायमाणं कामिनां सुतरां रञ्जकम् । कि मव हि तेषामरञ्जकमिति न काल-
विरोधः ॥</p>
<lg type="mula">
  <l>ऐन्दवादर्चिषः कामी शिशिरं हव्यवाहनम् ।</l>
  <l>अबलाविरहक्लेशविक्लवो गणयत्ययम् ॥ १८३ ॥</l>
</lg>
<p>ऐन्दवादिन्दोः सम्बन्धिनोऽर्चिषो रश्मेरप्यधिकशिशिरं शीतं हव्यवाहमग्निं
गणयति । [कः ?] अधैर्योऽयं विवक्षितः कश्चित् कामी । [कथम् ?] अबलायाः
प्रियाया विरहो दुःखं स एव वा क्लेशः । तेन विक्लवो विप्लुतः सन् । विरहविकार-
विप्लुतस्य हि तथा प्रतिभास इति न लोकविरोधः ॥</p>
<lg type="mula">
  <l>प्रमेयोऽप्यप्रमेयोऽसि सकलोऽप्यसि निष्कलः ।</l>
  <l>एकस्त्वमप्यनेकोऽसि नमस्ते विश्वमूर्तये ॥ १८४ ॥</l>
</lg>
<p>प्रमेयः परिच्छेद्योऽपि व्यक्तक्षित्यादिमूर्त्त्यपेक्षया अप्रमेयोऽसि अव्यक्तः परम-
रूपतः । प्रमेयोऽपि वा [122b] अनुमानप्रमाणगम्यत्वादप्रमेयोऽसि [इन्द्रिया]-
विषयत्वात् । सकलः सावयवोऽपि [आ]रब्धक्षित्यादिमूर्तत्वात्, निष्कलो निरवयवः
असि परमात्मरूपतः । एकोऽपि त्वं शाश्वतब्रह्मरूपेण, अनेकोऽसि परिणामवैचित्राद्
इत्येवं विश्वमूर्तये सर्वमयाय [ते] तुभ्यं नमः । इतीदृशं न न्यायविरुद्धम्, एवंविधत्वाद्
ब्रह्मणः परमस्येति ॥</p>
<lg type="mula">
  <l>पञ्चानां पाण्डुपुत्राणां पत्‍नी पञ्चालकन्यका ।</l>
  <l>सतीनामग्रणीश्चासीद् दैवो हि विधिरीदृशः ॥ १८५ ॥</l>
</lg>﻿
<pb n="276"/>
<p>पञ्चानां यु[धि]ष्ठिरादीनां पाण्डोः पुत्राणां पत्नी पञ्चालकन्यका द्रौपदी
बभूव । हन्त न तर्हि दृष्टपञ्चपुरुषा सा कुलस्त्री स्यादिति चेदाह— सतीनां पति-
व्रतानां मध्ये अग्रणीः प्रधानभूता चासीत् । कथमेवम् ? दैवो देवसम्बन्धी हि
विधिः प्रभाव ईदृशः एवंभूतो यदेवंविधमपि घटते । किमत्र क्रियताम् ? को हि दैवं
विधानमप्रमाणयितुं शक्नोति । हिशब्देनेदमेव प्रसिद्धं द्योत्यते । ततश्च नागम-
विरोधः ।</p>
<p>काव्यलक्षणं यथाप्रतिज्ञातं निगमन्नयाह—</p>
<lg type="mula">
  <l>शब्दार्थालंक्रियाश्चित्रमार्गाः सुकरदुष्कराः ।</l>
  <l>गुणा दोषाश्च काव्यानामिति संक्षिप्य दर्शिताः ॥ १८६ ॥</l>
</lg>
<p>काव्यानां शब्दश्चार्थश्च शब्दार्थौ शरीरम् । तयोश्चालंक्रिया शब्दालङ्कारा
अर्थालङ्काराश्च । चित्रा नानाप्रकारा सुकराः दुष्कराश्च मार्गा यमकादिरूपाः, चित्रा
गुणाः समुदायार्थसम्पत्त्यादयः । दोषाश्च तद्विपक्षाः साधारणा असाधारणाश्च
श्‍लेषविपर्ययादयः । उक्तेन विधिना [एतत् सर्वं] संक्षिप्य समासतो दर्शिताः प्रति-
पादिताः ॥</p>
<p>दर्शिता नाम । किमतः इति सर्वारम्भस्य तन्निष्ठत्वात् प्रयोजनदर्शनद्वारेण
समापयन्नाह—</p>
<lg type="mula">
  <l>व्युत्पन्नबुद्धिरमुना विधिदर्शितेन
मार्गेण दोषगुणयोर्वशवर्तिनीभिः ।</l>
  <l>वाग्भिः कुताभिसरणो मदिरेक्षणाभि-
र्धन्यो युवेव रमते लभते च कीर्तिम् ॥ १८७ ॥</l>
</lg>
<p>अमुना अनेन मार्गेण काव्यलक्षणविधिना यथावद् दर्शितेन प्रकाशितेन हेतुना,
दोषश्च हेयो भागः, गुणश्चोपादेयः । यथोक्तयोस्तयोः कार्यसम्बन्धिनोः व्युत्पन्ना विवेकिनी
हानोपादानसमर्था बुद्धि[र्यस्य तादृशः] काव्यदोषगुणज्ञः पुमान् । अत एव वशवर्तिनी-
[भिरा]यत्ताभिर्वाग्भिः काव्यरूपाभिरनवद्याभिः कृतमभिसरणं स्वरसत एवोपसर्पण-
मस्मिन्निति वाक्कृताभिसरणः अभिसृतो रमते प्रीतिमनुत्तरामनुभवति । कीर्तिं च
<pb n="277"/>
सत्पुरुषतनुमनश्वरीं गुणमयों/?/ भुव[नातिशा]यिनीमतिमनोहरां लभते प्राप्नोति ।
उपलक्षणं चैतत् । चतुर्वर्गसिद्धिमपि चाधिगच्छति । यथोक्तं प्रथमे परिच्छेदे
<ref>[१.३]</ref> । कथमिव ? वशवर्तिनीभिर्मदिरेक्षणाभिः कृताभिसरणो धन्यः
[123a].......सुभगो युवा तरुण इ[व] । यथायं रमते प्रीत्युत्मवं निर्विशति,
लभते च कीर्तिं सुभग इति ख्यातिं तथा [व्युत्पन्न]बुद्धिरयमित्युपनेयम् ॥</p>
<lg>
  <l>इति गदितुमवस्थां का[म]पि श्‍लाघ्यरूपा-
मुपचितगुणता[यां] मत्सरं न श्रियै वः ।</l>
  <l>कनकमयमिवेदं दीप्त[भास्वत्स]वण
श्रवणसुभगमी[ड्यं] दण्डिनः काव्यलक्ष्म ॥</l>
</lg>
<lg>
  <l>कृशतरगुणपूर्णं कालमालोकयद्भि-
र्गुरुरिव गुणलेशोऽप्यद्य संभावनीयः ।</l>
  <l>जगति विगतमेघे क्षारवारिप्रबन्धे
लव इव सलिलस्य स्वादरो दृश्यमानः ।</l>
</lg>
<lg>
  <l>गुणलवमपि सन्तो गुह्णते तेन तेषा-
मतिविपुलगुणत्वं तन्न चित्रीयते नः ।</l>
  <l>गुरुमपि गुणराशिं दुर्जना विद्विषन्तः
कथमपि गुणभावं तन्वते चित्रमेतत् ॥</l>
</lg>
<lg>
  <l>चिरंतनो वा कविर[द्य] वा स्फुटं
गुणोत्तरं वाक्यमुपास्यते बुधैः ।</l>
  <l>तरोः पुराणस्य नवस्य वा फलं
निरस्तशङ्कं मधुरं निषेव्यते ॥</l>
</lg>
<lg>
  <l>भवति सुगममेव ग्राम्यमप्यर्थजातं
परिणतपदबन्धैः स्पृश्यमानं कवीनाम् ।</l>
  <l>अविकलरसबन्धैस्तद्विदा बध्यमानं
विमलकनकसंख्यां याति यत्किञ्चिदेव ॥</l>
</lg>﻿
<pb n="278"/>
<lg>
  <l>श्रवणममृतपूर्णं स्वान्तमानन्दरूढं
नयनमपरिशून्यं हर्षजैरश्रुलेशैः ।</l>
  <l>वपुरधिगतरोमोद्भेदमास्वाद्य न[ः/?/]स्या-
दिदमिति किल काव्यं पठ्यते श्रूयते च ॥</l>
</lg>
<lg>
  <l>विशेषविज्ञानवितानबुद्धयो
भवन्ति सूक्तिश्रवणस्य भाजनम् ।</l>
  <l>प्रभावितः काव्यरसो मनस्विनां
तनोति लज्जां पशुषु प्रकाशितः ॥</l>
</lg>
<lg>
  <l>प्रसन्नशास्त्रेषु सुभाषितप्रिये-
षु शान्तगर्वेषु विशेषवेदिषु ।</l>
  <l>व्रजन्ति वाचः सरसा महोत्सवं
गृहीतविद्याश्चतुरा इव स्त्रियः ॥</l>
</lg>
<lg>
  <l>दोषेष्वेव निवेशयन्ति हृदयं सर्वं खलास्ते कथं
कल्पन्ते गुणवैरिणो गुणवतां ज्ञात्वा गुणानां रसम् ।</l>
  <l>दोषा[नेव हि] तत्र केवलममी पश्यन्ति [नित्यं सतां]
त्यक्त्वा सद्ग‍ुणराशिमूर्जितमहो चित्रा खलानां गतिः ॥</l>
</lg>
<lg>
  <l>मिथ्यादूषणसाहसेन महतां तादृग्विशेषच्युता
लिप्सन्ते किल दुर्जनाः समतया संभावनां तादृशीम् ।</l>
  <l>नायं हेतुरवाप्तये गुणभुवः कीर्तेः सतां संसदि
व्यामोहादपि वा गुणेषु पतनं तेषां यदेतद्बहु ॥</l>
</lg>
<lg>
  <l>वचनमिदमिदं च वस्तु नैतत्
समुचितमत्र निषेव्यमन्यदेव ।</l>
  <l>प्रहतमिदमपूर्वमीक्ष्यमित्थं
कथमपि सिद्धिमुपैति वाक्प्रबन्धः ॥</l>
</lg>
<lg>
  <l>फलमुपचितमिदं श्रमस्य तस्य
प्रशमनमश्रुलवः सरोमहर्षः ।</l>
  <l>प्रमदभवनविजृम्भितो बुधाना-
मिदमपि [मत्स]रमा[123b]नयन्ति केचित् ॥</l>
</lg>﻿
<pb n="279"/>
<lg>
  <l>तदधिकमथ तादृशं विधातुं
चतुरमतिः परदूषणे क्रमेत ।</l>
  <l>वितथा बुधविदग्धता विधातः
प्रवदति यत् तदिदं तु कर्णशूलम् ॥</l>
</lg>
<lg>
  <l>खलजनपरिनिन्दया गुणानां
न च विहतिः प्रकृतिस्तु तस्य सैषा ।</l>
  <l>भवति तु भणितिस्ततः स्फुटेयं
न खलु खला गुणवर्जितं द्विषन्ति ॥</l>
</lg>
<lg>
  <l>शिशिरयन्ति य एव म[न]स्विनः
शशभृतः किरणा इव सद्ग‍ुणाः ।</l>
  <l>यदि दहन्ति त एव खलानलं
क्व भवतामथवा खलवल्लभः ॥</l>
</lg>
<lg>
  <l>दुःखासिका किमियमेति खलं प्रकाश-
कान्तैर्गुणैर्गुणवतां क इवास्य नाशः ।</l>
  <l>प्रीतिं परां सुजनवत् किमयं न भुङ्क्ते
प्रीत्यर्थ एव सकलः पुरुषप्रयासः ॥</l>
</lg>
<lg>
  <l>तारयन्ति परमित्यतिशीतै-
रभ्युपैति सुजनान् परतापी ।</l>
  <l>स्वैर्गुणैरिदमनुक्तमुदात्तै-
रन्तरं सदसतोरतिदूरम् ॥</l>
</lg>
<lg>
  <l>वाक्यमक्षतगुणं परात्मनो
नाद्रियेत सुजनस्य सूरिभिः ।</l>
  <l>सर्वथा स्वपरघाति वाग्विषं
दुर्जनस्य परिगृह्यते कथम् ॥</l>
</lg>﻿
<pb n="280"/>
<lg>
  <l>निन्दितं स्तुतमथापि यत्कृतं
न प्रमाणमुपकल्प्यते क्वचित् ।</l>
  <l>तादृशं च लपितं यदीहते
धिग् विडम्बनमनात्मवेदनम् ॥</l>
</lg>
<lg>
  <l>ईर्ष्ययाधिगुणेषु दीप्तया
स्पर्धया च सदृशेषु दह्यते ।</l>
  <l>निर्निमित्तमधमेष्ववज्ञया
केन सोऽयमनुरज्यतां खलः ॥</l>
</lg>
<lg>
  <l>शिष्यते यदि रूपा प्रदीप्यते
न स्वयं च गुणवर्त्म गाहते ।</l>
  <l>दुर्जनः कथमयं चिकित्स्यता-
मूर्जनान्न परमस्य भेषजम् ॥</l>
</lg>
<lg>
  <l>दोषमेव गुणतो विगाहते
तत्र चान्यमनुशास्ति दुर्मतिः ।</l>
  <l>ज्ञातवानपि कथंचिदन्यतः
पक्षभङ्गभयतो न मुञ्चति ॥</l>
</lg>
<lg>
  <l>इत्यलीकबुधमानदूषितं
दूरतस्तमपवादवर्त्मनः ।</l>
  <l>कालदष्टमिव वर्जयन्त्यमी
साधु शासनविदोऽपि साधवः ॥</l>
</lg>
<lg>
  <l>भक्तिमानधिगुणाद् गुणामृतं
सेवते तदवरेषु वर्षति ।</l>
  <l>तद्विवृद्धिपदवीं समं समैः
संकथां दिशति दक्षिणो जनः ॥</l>
</lg>﻿
<pb n="281"/>
<lg><l>नामतोऽपि सुजनः सुखावहः
किं पुनर्गुणमयेन कर्मणा ।</l>
  <l>त्रासयत्युभयथापि सर्पवद्
दुर्जनस्त्वयमकाण्डरोषणः ॥</l></lg>
<lg><l>अद्भ‍ुतप्रति[भया] विशारदाः
शारदेन्दुविशदा विपश्चितः ।</l>
  <l>कस्य नाम न हरन्ति मानसं
दुर्जनः किल न तेषु तुष्यति ॥</l></lg>
<lg><l>नान्तमेति सुजनः सुचेष्टिताद्
दुर्जनोऽपि चरितादसद्ग‍ुणात् ।</l>
  <l>किंचिदे[व स्थित]मन्तरं तयो-
रागतं प्रकरणात्कथंचन ॥</l></lg>
<lg><l>सर्वथा भुवनपावनात्मने
सज्जनाय गुणराशये नमः ।</l>
  <l>सद्ग‍ुणप्रणिहिता दुरात्मना—
मस्तु बुद्धिरवधूय दुष्टताम् ॥</l></lg>
<lg><l>सर्वाभ्युन्नतराष्ट्रकूटतिलस्याशान्तगीत[स्तुते]—
रुद्दामद्विषदन्तकस्य गुणिनां धाम्नो गुणानामपि ।</l>
  <l>लक्ष्मीजुष्टपदाम्बुजस्य जयिनः सामन्तचूडामणेः
श्रीम[त्तु]ङ्गनराधिपस्य सुधियः सानाथ्यमेवंविधम् ॥</l></lg>
<lg><l>कीर्तयो विदुषां तुङ्गमहीधरसमाश्रयात् ।</l>
  <l>प्रभवन्ति महानद्यो यथा लोकार्थवृत्तयः ॥</l></lg>
<lg><l>यशःकीर्तिरिति ख्यातः श्रीमानन्त्यभ(?)सूरतः ।</l>
  <l>कल्याणमित्रमत्राभूद् भिक्षुः सिन्धुविभूषणः ॥</l></lg>﻿
<pb n="282"/>
<p>अन्यस्त्वाह—</p>
<lg><l>आसारगुरुका वाणी वादिनामद्य दुर्भगा ।</l>
  <l>तद्विपर्या[स]विन्यासा रत्नश्रीज्ञानभारती ॥</l></lg>
<p>इति दण्डिकाव्य लक्षणटीकायां रत्नश्रीनाम्‍नि दुष्करपरिच्छेदस्तृतीयः ॥</p>
<trailer>॥ समाप्ता चेयं टीका रत्नश्रीः ॥</trailer>
<p>॥ कृतिरियमाचार्यरत्नश्रीज्ञानस्य सिंहलजन्मनः ॥</p>
<p>॥ श्रीराज्यपालस्य राज्ञस्त्रयोविंशसंवत्सरे विरचितेयं टीका ॥१</p>
<note>१. <lg><l>ग्रन्थस्यैतस्य सम्बन्धि सहस्राणां चतुष्टयम् ।</l>
  <l>सहस्रमपरं चैव प्रमाणं परिकीर्तितम् ॥</l></lg>
<lg><l>कृत्यव्यक्तद्युतयश्चेतो हरन्ति लोकानाम् ।</l>
  <l>उद्योतनैश्च शाणैः शुक्‍तेर्मुक्ता इवोद्धताः ॥</l></lg>﻿</note>
<pb n="283"/>
</section>
<section>
<head>॥ परिशिष्टम् ॥</head>
<p>१ खण्डितटीकापूर्तिः१</p>
<p>[1b] अथ ग्रन्थारम्भे निखिलाविगीतशिष्टाचारपरम्परानुमितश्रुतिप्रति-
पादितप्रारिप्सितग्रन्थपरिसमाप्तिपरिपन्थिव्यूहध्वंससाधनं सरस्वत्युत्कीर्तनरूपं मङ्गल-
माचरति—</p>
<lg type="mula">
  <l>चतुर्मुखमुखाम्भोजवनहंसवधूर्मम ।</l>
  <l>मानसे रमतां दीर्घं सर्वशुक्ला सरस्वती ॥ १.१॥</l>
</lg>
<p>सरस्वती मम मानसे चित्ते [दीर्घं] दीर्घकालं, यावता कालेन ग्रन्थनिर्वाहः
स्यात् तावत् कालं रमतां क्रीडत्वित्वर्थः । तत्र रूपणम्— चतुर्मुखेति । चतुर्मुखस्य
ब्रह्मणो मुखान्येवाम्भोजवनम् । तत्र हंसवधूः । तथा च तस्यास्तन्मुखपद्मवनस्थित्या
यथा चातुर्यातिशयः, तथा ममापि मानसस्थित्या चातुर्यातिशयः स्यादित्याशयः । ननु
हंसवधूः कथमन्यत्र रंस्यते इत्यत आह— सर्वशुक्लेति सर्ववत् शिववत् शुक्ला शुद्धा
निर्दोषा । अतोऽन्यत्र रमणेऽपि न दोष इति । यद्वा सर्वशुक्लेति प्रतीत्यभिप्रायेण
स्वभावाख्यानमिति । अत्र च हंसवधूत्वारोपणेन तद्रमणौचित्येन मानसमेव मानसं
सर इत्यारोपो जन्यत इति श्‍लिष्टपरम्परितं रूपकम् । xx [2a] xx रमतामित्या-
शीषालङ्कारेण रूपकसंसृष्ट्यलङ्कारोऽपि सूचितः । x x x[2b]xxx अथ च
मम सरस्वती मानसे पाठयतां पठतां च निर्दोषा रमतामिति भावविभङ्गिः ।</p>
<p>स्वकपोलकल्पनापरिहाराय स्वोक्‍तस्य प्रामाण्यसूचनाय च काव्यलक्षणं
प्रतिजानीते—</p>
<lg type="mula">
  <l>पूर्वशास्त्राणि संक्षिप्य प्रयोगानुपलक्ष्य च ।</l>
  <l>यथासामर्थ्यमस्माभिः क्रियते काव्यलक्षणम् ॥ १.२ ॥</l>
</lg>
<note>१. रत्नश्रीमातृकायां पूर्णंतया अंशतो वा अनुपलब्धानां श्‍लोकव्याख्याभागानां प्रपूरणाय
कृष्णकिङ्करतकवागीशकृतकाव्यतत्त्वकौमुदीतः सन्दर्भा अत्र संगृहीताः ।</note>﻿
<pb n="284"/>
<p>काव्यं लक्ष्यते परीक्ष्यते अत्रानेन काव्यलक्षणम् अलङ्कारशास्त्रम् । तेनास्माभिः
काव्यपरीक्षात्र कर्तव्येति भावः । यथेत्यनेनात्मनोऽनौद्धत्यसूचनम् । तेन च स्वस्य
प्रामाणिकत्वं सूचितम् । स्वकपोलकल्पनापरीहारायान्यतो वैलक्षण्यप्रतिपादनाय
चाह— [पूर्वशास्त्राणि संक्षिप्ये]ति । अल्पाक्षरैर्बहुसदर्थकथनं संक्षेपः । प्रयोगानुप-
लक्ष्य बाहुल्येन नानोदाहरणानि प्रायशः प्रदर्श्य इत्यर्थः । बाहुल्येन उदाहरणेऽपि
संक्षेपात् कौशलातिशयः । प्रयोगानिति बहुवचनेन बाहुल्यलाभः । उपलक्ष्य इत्यनेन
प्रायश इत्यस्य । एकस्याप्यलङ्कारस्य सामग्रयेन उदाहर्तुमशक्यत्वमुक्तम् उपलक्ष्य
इत्यनेन । तदुक्तम्— न पर्यन्तो विकल्पानाम् <ref>[२.९२]</ref> इति ॥</p>
<p>काव्यस्य उपादेयफलोपायतां सूचयितुं सामान्यतो वाचां व्यवहारोपायतामाह—</p>
<lg type="mula">
  <l>इह शिष्टानुशिष्टानां शिष्टानामपि सर्वथा ।</l>
  <l>वाचामेव प्रसादेन लोकयात्रा प्रवर्तते ॥ १.३ ॥</l>
</lg>
<p>इह जगति सर्वथा वाचां साधुत्वेऽसाधुत्वे वा उभयथैव वाचामेव प्रसादेन
लोकयात्रा लोकव्यवहारो रामादिवद् वर्तितव्यं न रावणादिवदिति इष्टोपादानानिष्ट-
परीहाररूपः प्रवर्तते इत्यर्थः । वाचां कीदृशीनाम् ? शिष्टैः पाणिन्यादिभिः श्रुति-
स्मृतिव्यवहारसम्पन्नैरनुशिष्टानां प्रकृतिप्रत्ययविभागमुखेन व्युत्पादितानां शिष्टानां
साध्वीनाम् । अपि नाम । साध्वीनामपीत्यर्थः । एतेन स्त्रीशूद्रपामरादिष्वसाधु-
शब्दा[3a]नां व्यवहारः [परास्तः] । x x x करप्रसारणादिचेष्टया [चा]णुदीर्घपरि-
माणव्यवहारात् वाचामेवेत्ययुक्तमिति परास्तम्, हस्तसंज्ञादिकृतमूकव्यवहारस्य
वर्णमूलभूतसाङ्केतिकव्यवहारसापेक्षत्वादिति भावः ॥</p>
<p>[94a]अव्यपेतादिमध्ययमकमाह—</p>
<lg type="mula">
  <l>कालकाल गलकालकालमुखकालकाल
कालकालपनकालकालघनकालकाल ।</l>
  <l>कालकालसितकालका ललनिकालकाल-
कालकालगतु कालकाल कलिकालकाल ॥ ३.५० ॥</l>
</lg>
<p>हे कालकाल हे कालस्य काल यमस्यापि यम ! हे कृष्ण ! कापि ललनिका-
ललना लक्ष्मीः [94b]आलगतु सङ्गच्छताम् । ललनिका किं भूता ? कालकालसित-﻿
<pb n="285"/>
कालका कं जलम् आलाति गृह्लातीति कालं मानसं सरः । तत्र कायन्ति शब्दायन्ते
इति कालकाः हंसाः । तद्वदलसितः गमने मन्थरः कालकः पादो यस्याः तादृशी । कालक
श्चरणेऽपि स्यादिति व्याडिः । पुनः कृष्णसंबोधनमाह—कालकाल कं मयूरम् अलति
अलङ्करोति कालकश्चन्द्रकः तद्वत काल इत्यर्थः । पुनः कृष्णसंबोधनम्— कलिकालकाल
कलिकालस्य कालो नाशक इत्यर्थः । पुनः कृष्णसंबोधनम्—हे आलकाल[क] अलीनां
भ्रमराणां समूह आलम् । तद्वत् काल कृष्णवर्ण इत्यर्थः । पुनः कृष्णसंबोधनम्—
अल[क] हे भूषण ! अर्थात् कमलायाः । पुनः संबोधनमाह— गलकालकालमुखकाल-
काल, गलकालो महादेवः । कालमुखो वानरभेदः । तद्वत्‌कालः । ततश्च गलकाल-
कालमुखकालकाल इति श्रीकृष्णसंबोधनमेतत् । पुनः संबोधनमाह— कालकालपन-
कालकालघनकालकाल कं जलम् आलाति कालो मेघः । तेन कायन्ति शब्दायन्ते ।
कै गै शब्दे । डप्रत्ययान्तः कालकशब्दो मयूरबोधकः । तथा च कालका मयूराः ।
तेषाम् आलपनं केका यत्र काले । स च वर्षाकालः । तत्र कालो यो घनो मेघः तस्य
कालकं कृष्णत्वं आलाति य इत्यर्थः ॥</p>
<p>ननु सन्दष्टयमकस्थानं कथं नोक्तम् इति चेत्— उक्तम्, उच्यते च—</p>
<lg type="mula">
  <l>सन्दष्टयमकस्थानमन्तादिपादयोर्द्वयोः ।</l>
  <l>उक्‍तान्तर्गतमप्येतत् स्वातन्त्र्येणात्रकीर्त्यते ॥ ३.५१ ॥</l>
</lg>
<p>द्वयोः पादयोः अन्तादी सन्दष्टयमकस्थानमिति योजना । उक्तान्तर्गतम् रवेण
भौमो ध्वज <ref>[३.४७]</ref> इत्यादिश्‍लोके एतस्याप्युक्तत्वादिति भावः । नोक्तं चेत्—कथं
पुनरत्रोच्यत इति वाच्यम् ? नामविशेषाङ्कितत्वेन अस्य सर्वैर्निबन्धृभिः स्वातन्त्र्येण
दर्शितत्वात् । एतदेव शङ्कोत्तरभावेनाह— स्वातन्त्र्येणात्रेति ॥</p>
<p>सन्दष्टयमकस्थानमुदाहरति—</p>
<lg type="mula">
  <l>उपोढरागाप्यबला मदेन सा
मदेनसा मन्युरसेन योजिता ।</l>
  <l>न योजितात्मानमनङ्गतापिता-
ङ्गतापि तापाय ममास नेयते ॥ ३.५२ ॥</l>
</lg>﻿
<pb n="286"/>
<p>सा अबला मदेन यौवनभरेण उपोढरागापि प्राप्तरागापि मदेनसा मम यदेनः
पापमपराधस्तेन यो मन्युः कोपः तद्रसेन योजिता सती योजितात्मानं योजित आत्मा
स्वभावो यया एवंभूताम् अनङ्गतापयोगितां गता अपि मम इयते तापाय अपरि-
च्छेदाय तापाय न न आस । अपि तु आस एवेत्यर्थः । क्वचिद् धराधरेत्यपि <ref>[३.७२]</ref>
उदाहरणम् । तन्न प्रायशः पुस्तके[षु] दृश्यते ।</p>
<p>समुद्गो/?/ नाम यमकमाह—</p>
<lg type="mula">
  <l>अर्धाभ्यासः समुद्गः स्यादस्य भेदास्त्रयो मताः ।</l>
  <l>पादाभ्यासोऽप्यनेकात्मा व्यज्यते स निदर्शनैः ॥ ३.५३ ॥</l>
</lg>
<p>अर्धाभ्यासः समुद्ग इति लक्षणम् । अत्र अभ्यासः आवृत्तिर्बोध्यः । त्रयो भेदा
इति— अस्य समुद्गस्य त्रयो भेदाः । प्रथमतृतीययोरैक्यं द्वितीयचतुर्थयोरैक्यमित्येकः
प्रकारः । अपर: प्रथमद्वितीययोस्तृतीयचतुर्थयोरैक्यमिति । अन्यश्च प्रथमचतुर्थयो-
र्द्वितीयतृतीययोरिति ॥</p>
<p>तत्र प्रथमं प्रथमप्रकारमाह—</p>
<lg type="mula">
  <l>नास्थेयःसत्त्वयावर्ज्यः परमायतमानया ।</l>
  <l>नास्थेयः स त्वया वर्ज्यः परमायतमानया ॥ ३.५४ ॥</l>
</lg>
<p>दूत्या उक्तिरियम् । स ना पुरुषः त्वया आस्थेयः आदरणीयः । ना किंभूतः ?
आवर्ज्यः स्ववशीकरणीयः । किंभूतया त्वया ? परमायतमानया परमम् उत्कृष्टं यथा
स्यादेवम् आयतमानया यत्नं कुर्वत्या इत्यर्थः । आङ्पूर्वयत्‌धातोः शानचो रूपमिदम् ।
पुनः कीदृश्या ? आस्थेयः[सत्त्वया] [96a] स्थिरतरं सत्त्वं गुणो यस्याः तया
नेत्यर्थः । स्थिरशब्दादीयसुन्प्रत्यये स्थेय इति । तथा च निर्विकारचित्तया त्वया
नेत्यर्थः । पुनः किंभूतः ? वर्ज्यः त्याज्यः । कया ? परमायतमानया इत्यर्थः । तथा च
दीर्घमानया इत्यर्थः । दीर्घमाने कृते सन्‍न्यस्तो [भविष्यती]त्यर्थः ॥</p>﻿
<pb n="287"/>
<p>द्वितीयं प्रकारमाह—</p>
<lg type="mula">
  <l>नरा जिता माननया समेत्य
न राजिता माननया समेत्य ।</l>
  <l>विनाशिता वै भवतायनेन
विनाशिता वैभवतायनेन१ ॥ ३.५५॥</l>
</lg>
<p>नृपं प्रत्युक्तिरियम् । अत्र वै संबोधने । हे नृप ! भवता अयनेन उद्यमेन
नरा मनुष्या जिताः पराजिताः । किं कृत्वा ? माननया पूजया हेतुभूतया समेत्य
सर्वैर्मिलित्वा । किंभूताः नराः ? माननयासं मानश्च नयश्च माननयौ तयोः आसं
क्षेपं त्यागम् एत्य प्राप्य न राजिताः न दीप्ताः । न केवलं जिताः अपि तु विनाशिता
अपि । किंभूताः ? विना पक्षिणा आशिता भक्षिताः । भवता किंभूतेन ? वैभव-
तायनेन वैभवस्य विभुत्वस्य तायनेन पालकेन । तायृपालनसन्तानयोरिति ॥</p>
<p>तृतीयं प्रकारमाह—</p>
<lg type="mula">
  <l>कलापिनां चारुतयोपयान्ति
वृन्दानि लापोढघनागमानाम् ।</l>
  <l>वृन्दानिलापोढघनागमानां
कलापिनां चारुतयोऽपयान्ति२ ॥ ३.५६ ॥</l>
</lg>
<p>कलापिनां मयूराणां वृन्दानि [चारुतया मनोज्ञतया] उपयान्ति सर्वतो
गच्छन्ति । किंभूतानां कलापिनाम् ? लापोढ़घनागमानां लापेन केकामय्या वाण्या
ऊढः सूचितो घनागमो यैस्तेषामित्यर्थः । एवं कलापिनां हंसानाम् आरुतयः शब्दाश्च
अपयान्ति दूरीभवन्ति । किंभूतानां हंसानाम् ? वृन्दानिलापोढघनागमानां वृन्दानिलेन
सङ्घवातेन अपोढो निवारितो घनागमो येषां तेषामित्यर्थः । शेषकलापिशब्देन के जले
लपितुं शीलं येषां ते कलापिनो हंसा इत्युच्यत इति बाध्यम् ॥</p>
<note>१. तापनेनेत्यस्माभिर्भोटपाठानुसारेण मूले स्वीकृतः ॥</note>
<note>२. एकत्र अपयन्तीति रत्नश्रीपाठदर्शनादुभयत्र स एव मूले गृहीतः ।</note>
