<pb n="191"/>
<p>संप्रति परिवृत्तेश्च परिवृत्तेरपि रूपस्य निरूपणं किञ्चित् संक्षिप्तं क्रियत इति ।।</p>
<lg type="mula">
<l>शस्त्रप्रहारं ददता भुजेन तव भूभुजाम् ।</l>
<l>चिरार्जितं हृतं तेषां यशः कुमुदपाण्डुरम् ।। ३५४ ।।</l>
</lg>
<p>तव भुजेन भुजगराजभोगायमानेन शस्त्रैः कृपाणादिभिः प्रहारं ददता
प्रयच्छता भूभुजां राज्ञाम् । पूजानुग्रहनिन्दा[घात]दानस्य दानत्वाभावात् न
चतुर्थी । चिरं दीर्घमर्जितं सञ्चितं कुमुदवत् पाण्डुरं यशस्तेषां भूभुजां सम्बन्धि हृतं
गृहीतम् । अत्र प्रहारेण कर्मणा यशोरूपो गुणो विनिर्मितः । इतीदृशी परिवृत्तिरनु-
गन्तव्या ।</p>
<lg><l>जगतां प्रीतिसर्वस्वं [धैर्यं मतिम]तामपि ।</l>
<l>कटाक्षमात्रमुत्सृज्य गृह्णन्ति हरिणीदृशः ।।</l></lg>
<p>इत्यपरमुदाहरणम् ।</p>
<trailer>।। इति परिवृत्तिः ।।</trailer>
<p>आशिषमाविष्कुर्वन्नाह--</p>
<lg type="mula">
<l>आशीर्नामाभिलषिते वस्तुन्याशंसनं यथा ।</l>
<l>पातु वः परमं ज्योतिरवाङ्मनसगोचरः ।। ३५५ ।।</l>
</lg>
<p>अभिलषिते वाञ्छिते वस्तुनि क्वचित् क्रियाविशेषे आशंसनं प्रार्थनमित्यनूद्य
आशीर्नाम विज्ञायत इति विधीयते । यथेत्युदाहरति-- परमं पारमार्थिकं सकलकल्पना-
मलविकलं ज्योतिः संवेदनं सर्वपदार्थतत्त्वप्रकाशकत्वात् वाचो मनसश्चाविकल्पत्वात्
न गोचरो न विषय इत्यवाङ्मनसगोचरः । अवाङ्मनसगोचरमित्यपि पठ्यते । तत्र
न विद्यते वाङ्मनसयोर्गोचरो विषयभावो ग्राहकत्वमस्येति व्याख्येयम् । वो युष्मान्
पातु रक्षतु । अत्राभिलषितं रक्षणमाशस्यत इति ।</p>
<lg><l>पायादपायतो लोकं लोकविद्नुणसागरः ।</l>
<l>नैरात्म्याद्वयसंवित्तेर्विजितावरणद्वयः ।।</l></lg>﻿
