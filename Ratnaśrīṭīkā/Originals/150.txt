<pb n="150"/>
<p>एवं भावस्वभावहेतुरुदाहृतः । इदानीमभावाश्च हेतवश्चेति अभावहेतवः
केचित् कतिपये न सर्वे, विकल्पानामानन्त्याद्, व्याक्रियन्ते उदाह्रियन्ते मनोरमा
रसावहा इति ।।</p>
<lg type="mula">
<l>अनभ्यासेन विद्यानामसंसर्गेण धीमताम् ।</l>
<l>अनिग्रहेण चाक्षाणां जायते व्यसनं नृणाम् ।। २४५ ।।</l>
</lg>
<p>विद्यानां गुणदोषविवेकभूमीनां त्रयीप्रभृतीनाम् चतुर्वर्गशास्त्राणां विदन्त्याभिः
चतुर्वर्गमिति कृत्वा, अनभ्यासेन श्रुतचिन्ताभावनालक्षणस्याभियोगस्याभावेन ।
अनभ्यस्तविद्योऽपि यदि वृद्धोपसेवी, तावतार्थेन मोक्ष्यते । यथोक्तम्--</p>
<lg><l>न सज्जनाद् दूरतरः क्वचिद् भवेत्,
भजेत साधून् विनयक्रमानुगः ।</l>
<l>स्पृशन्त्ययत्‍नेन हि तत्समीप[गं]
विसर्पणास्तद्गुणपुष्परेणवः ।।</l></lg>
<p>इति । तदपि नास्तीत्याह- धीमतां शास्त्रज्ञानां नयव्यवहारिणामसंसर्गेण संसर्गस्य
संगतेरभावेन धीमत्संसर्गरहितोऽपि यदि प्रविनीतः स्यात्, न विपद्यते । तदपि
नास्ति । अक्षाणामिन्द्रियाणां चक्षुरादीनामापायिकविष[य]प्रवृत्तिरोधरूपस्य निग्रहस्य
जयस्याभावेन च हेतुना नृणां पुसां व्यसनं विपत्तिर्जायते । नात्र संशयः ।
तस्माद्विद्याभ्यासादिमता पुंसा भाव्यम् । अत्र विद्याभ्या[साद्यै]रनुत्पादात् व्यसनं
भावरूपं कार्यमुद्भवतीति भावकार्यः प्रागभावः कारकहेतुरिति ।।</p>
<lg type="mula">
<l>गतः कामकथोन्मादो गलितो यौवनज्वरः ।</l>
<l>क्षतो मोहश्‍च्युता तृष्णा कृतं पुण्याश्रमे मनः ।। २४६ ।।</l>
</lg>
<p>कामो विषयो भोगः । तस्य तत्र वा कथा साभिलाषोऽभिलापः चेष्टा च
तादृशी प्रशमपरिपन्थिनी । सैवोन्मादो विभ्रमः, विकारप्रपञ्चलक्षणत्वात् । स
तावद् गतो विरतः । यौवनं तारुण्यम् कार्यपक्षपातिविनयस्थ्यविरुद्धमन्यन्तराग-
परिदाहकत्वात् ज्वरः । सोऽपि गलितो विगतः । मोहः संसारे दुःखात्मके सुखमिति
विपर्यासः । सोऽपि क्षतः क्षीणः । तृष्णापि तदनुसारिणी विषयाशक्तिलक्षणा च्युता
नष्टा । ततश्च पुण्याश्रमे धर्मविषये विरागैकरसे मनः [73a] चित्तं कृतं निवेशितमिति
