<pb n="180"/>
<p>केनचिद् धीरेण भ्रूकुटिर्भ्रूभङ्गः कोपजन्मा न बद्धा न रचिता । दशनच्छदश्च
अधरो न स्फुरितः कोपान्न कम्पि । दृष्टिश्च रक्ता रोषारुणा नाभवत् । तथापि च
द्विषतां कुलम् अरिवर्गः जितं भग्‍नम् । चित्रमेतत् । अत्र भ्रुकुटीबद्धदशनच्छदस्फुरणादेः
क्रियाया विगमेन निर्विकाररिपुविजयलक्षणो विशेषो दर्शित इति ।।</p>
<lg type="mula">
<l>न रथा न च मातङ्गा न हया न च पत्तयः ।</l>
<l>स्त्रीणामपाङ्गदृष्ट्यैव जीयते जगतां त्रयम् ।। ३२५ ।।</l>
</lg>
<p>रथाः स्यन्दना न सन्ति । न मातङ्गा हस्तिनः सन्ति । न च हया अश्‍वाः ।
नापि पत्तयः पदातयः । चतुरङ्गमनीकमिदं जयोपकरणम् । तथापि स्त्रीणामपाङ्गदृष्ट्या
कटाक्षेणैव केवलं जगतां त्रयं त्रिभुवनं जीयते वशीक्रियते । अत्र रथादिलक्षणद्रव्या-
भावेन जगत्त्रयविजयलक्षणो विशेषः स्त्रीकटाक्षस्याविष्कृत इति ।।</p>
<p>विशेषोक्तेर्विकल्पान्तरं दर्शयन्नाह--</p>
<lg type="mula">
<l>एकचक्रो रथो यन्ता विकलो विषमा हयाः ।</l>
<l>आक्रामत्येव तेजस्वी तथाप्यर्को जगत्त्रयम् ।। ३२६ ।।</l>
</lg>
<p>एकं चक्रमस्येत्येकचक्रो रथः । कथं वहति ? यन्ता सारथिश्चारुणलक्षणः
अङ्गविकलः । कथं कर्मण्य ? हया रथ्याश्च विषमाः सप्त । कथं धौरेयाः ? तथाप्यर्कः
तेजस्वी प्रतापविशेषयुक्तो यतस्तस्मात् जगतां त्रयमाक्रामत्यभिभवति । तेजस्तत्र-
निमित्तमिति ।।</p>
<p>[केयं] विशेषोक्तिरित्याह--</p>
<lg type="mula">
<l>सैषा हेतुविशेषोक्तिस्तेजस्वीति विशेषणात् ।</l>
<l>अयमेव क्रमोऽन्येषां भेदानामपि कल्पने ।। ३२७ ।।</l>
</lg>
<p>सैषा अनन्तरोक्ता तादृशी हेतुविशेषोक्तिर्नाम विज्ञायते । कुतः ? तेजस्वीत्यर्क
[84a]स्य विशेषणाद्धेतुरूपात् । तेजस्वित्वात् जगत्त्रयमाक्रामतीति । इमामवान्तर-
भेदविकल्पनादिशमतिदिशन्नाह- अयमित्यादि । अयमेवानन्तरोक्तः क्रमो न्यायः
हेत्वपेक्षया हेतुविशेषोक्तिरित्येवंजातीयः अन्येषामपि भेदानां विशेषोक्तिविकल्पानां
कल्पने प्रयोगेऽनुगन्तव्यः । ते चैवं कल्पनीयाः-</p>﻿
