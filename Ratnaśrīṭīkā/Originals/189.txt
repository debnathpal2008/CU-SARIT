<pb n="189"/>
<p>उदाहरन्नाह--</p>
<lg type="mula">
<l>उदयन्नेव सविता पद्मेष्वर्पयति श्रियम् ।</l>
<l>विभावयितुमृद्धीनां फलं सुहृदनुग्रहम् ।। ३४७ ।।</l>
</lg>
<p>सविता रविरुदयन्नेवोदयमासादयन्नेव पद्मेषु श्रियं विकाशरूपामर्पयति
निधत्ते । उदयपूर्वकेण पद्मविकाशेनार्थान्तरेण सदृशं फलं निदर्शयति-सुहृदा-
माश्रितान मनुग्रहमुपकारं नाम फल[87a]कार्यमृद्धीनामभ्युदयानां विभावयितुं
दर्शयितुमिति सत्फलमिदं निदर्शितं सुहृदनुग्रहम्याभीक्ष्णत्वादि[ति] ।।</p>
<p>असत्फलं निदर्शयन्नाह--</p>
<lg type="mula">
<l>याति चन्द्रांशुभिः स्पृष्टा ध्वान्तराजिः पराभवम् ।</l>
<l>सद्यो राजविरुद्धानां सूचयन्तो दुरन्तताम् ।। ३४८ ।।</l>
</lg>
<p>चन्द्रस्यांशुभिः स्पृष्टा भिन्ना ध्वान्तस्य तमसो राजिः संघातः पराभवं निधनं याति
पराभूयत इति यावत् । सद्यस्तत्क्षणम् । किं कुर्व/?/ती ? राजा चन्द्रो नृपतिश्चेति श्‍लिष्टम् ।
तेन विरुद्धानां केषाञ्चित् दुष्टो विपद्रूपोऽ[न्तोऽ]वसानं यस्य तद्भावस्तत्ताम् अनर्थ-
निष्ठतां सूचयन्तीति । राजविरोधहेतुकमसत्फलमेतद् दर्शितम् पराभवस्यानिष्टत्वात् ।।</p>
<trailer>।। इतिं निदर्शनचक्रम् ।।</trailer>
<p>सहोक्तिं परिवृत्तिं च प्रतिपादयन्नाह--</p>
<lg type="mula">
<l>सहोक्तिः सहभावस्य कथनं गुणकर्मणाम् ।</l>
<l>अर्थानां यो विनिमयः परिवृत्तिस्तु सा यथा ।। ३४९ ।।</l>
</lg>
<p>गुणानां कर्मणां च सम्बन्धिनः सहभावस्य युगपत् सत्तायाः कथनं प्रतिपादनं
यदित्यनूद्य सहोक्तिः सा विज्ञेयेति विधीयते । अर्थानां गुणक्रियादीनां विनिमयो
व्यत्ययः इत्यनूद्य परिवृत्तिविधीयते । यथेत्युदाहरति ।।</p>
<lg type="mula">
<l>सह दीर्घा मम श्वासैरिमाः संप्रति रात्रयः ।</l>
<l>पाण्डुराश्च ममैवाङ्गैः सह ताश्चन्द्रभूषणाः ।। ३५० ।।</l>
</lg>﻿
