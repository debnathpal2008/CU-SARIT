<pb n="041"/>
अर्थस्य भूयसात्यर्थं व्यापकत्वात् एनं रसनिषेकलक्षणं भारं धुरं वहति धत्ते नान्यत् ।
१यद्यग्राम्यतैव रसस्तत् किं भेदो नोच्यते, सामान्यविशेषभावेन भेदसम्भवात् ।
रसो हि माधुर्यसामान्यम्, समानश्रुत्यनुप्रासाग्राम्यतादिसाधारणत्वेन [तस्य] प्रतीतेः ।
समानश्रुत्यादेस्तु विशेषाव्यावृत्तितयावगमात् । अन्यदप्येवंजातीयकमुन्नेयम् ।
जात्याद्यर्थालङ्कारमुक्तमपि काव्यमग्राम्यार्थमेकान्तमधुरमित्यर्थः ।।</p>
<p>कीदृशी तावद् ग्राम्यता यद्विपर्ययोऽग्राम्यता वस्तुरसः स्यादिति ग्राम्यताप्रति-
पक्षेण अग्राम्यतां दर्शयितुकामः ग्राम्यतां तावदुदाहरति--</p>
<lg type="mula">
<l>कन्ये कामयमानं मां न त्वं कामयसे कथम् ।</l>
<l>इति ग्राम्योऽयमर्थात्मा वैरस्यायैव कल्पते ।। ६३ ।।</l>
</lg>
<p>कन्ये बाले त्वं कामयमानं सन्तं मां कथं किं न कामयसे नाभिलषसि ।
एवं नाम त्वं निष्ठुरेति । अयमेवंविधोऽर्थात्मा वस्तुरूपं ग्राम्यः अविदग्धोचितः ।
ततश्च वैरस्यायैव अमाधुर्यार्थमेव कल्पते सम्पद्यते न कथमपि रसवत्तायै । विरस एव
तादृशोऽर्थ इति यावत् । वैरस्यं च न काव्योचितमिति नेदृशं कवयः स्पृ[श]न्तीत्या-
कूतम् ।।</p>
<p>कीदृशं तर्हि वस्तुरूपमग्राम्यम्, यद्रसावहमित्याह--</p>
<lg type="mula">
<l>कामं कन्दर्पचण्डालो मयि वामाक्षि निष्ठुरः ।</l>
<l>त्बयि निर्मत्सरो दिष्ट्येत्यग्राम्योऽर्थो रसावहः ।। ६४ ।।</l>
</lg>
<p>वामाक्षि मञ्जुलोचने इति प्रियामन्त्रणम् । कन्दर्पः काम एव चण्डालः अकाण्ड-
प्रहारित्वात् । मयि मद्विषये निष्ठुरः क्रूरं प्रहरतीत्यर्थः । कामं यदि नाम तथापि
सानुग्रह एवास्माकं यत्त्वयि निर्मत्सरः निर्वैरः सानुक्रोशस्त्वां न बाधते । अत एवाह-
दिष्ट्येति आनन्दनिवेदनम् । अयमस्माकमानन्दो महान् यत्त्वयि न [25a]
प्रहरति । त्वत्सुखेनैव सुखिता वयम् । किं कन्दर्पचण्डालेन निष्ठुरेणापि कृतमिति
वक्रोक्त्या आत्मनस्तद्विषयमनुगत[त्वं] तस्याश्च वैमुख्यमात्मनि दर्शयतीति अयमी-
दृशोऽर्थः अग्राम्यः सभ्यः काव्योचितः ततश्च रसावहः एकान्तमघुरः । एवंविधो
वस्तुन्यग्राम्यतारसः प्रतिपत्तव्यः । अपरमत्रोदाह्रियते--</p>
<note>१. तत्त्व आदर्शे</note>
