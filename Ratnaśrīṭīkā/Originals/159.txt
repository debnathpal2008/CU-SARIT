<pb n="159"/>
<p>नन्वत्र सर्वथा गुण एव प्रतीयते नतु कश्चिद् दोषो यतो लेशतो निन्दा
स्यादित्यत आह--</p>
<lg type="mula">
<l>वीर्योत्कर्षस्तुतिर्निन्दैवास्मिन् भावनिवृत्तये ।</l>
<l>कन्यायाः कल्पते भोगान्निर्विविक्षोर्निरन्तरान् ।। २६८ ।।</l>
</lg>
<p>वीर्यस्य विक्रमस्योत्कर्षोऽधिमात्राता तस्य स्तुतिः वर्णनं निन्दैव दोषोक्तिरेव
जायते । कथम् ? यतः कन्याया निरन्तरानविच्छेदवर्तिनो भोगान् [76a] सुरतसुखानि
विविक्षोरनुबुभूषोः सम्बन्धिनो भावस्य स्वीकाराभिप्रायस्यास्मिन् यथोपवर्णिते पुंसि
तन्मनोरथप्रतिकूलवर्तिनि विषये वैमुख्याय कल्पते । ततो निन्दैवेयं जाता स्तुतिः,
अन्यथा भावनिवृत्ययोगात् । नहि गुणवत्तया प्रतीतः परित्यज्यते किं तु दोषवानेव ।
तथा असौ अलीकरणरागव्यसनी सुरतसमरमहोत्सवपराङ्मुखः प्रतीतो यतस्तं
विभावयतीति निन्दैवेयं लेशतः कृतेति ।।</p>
<lg><l>[मुग्धो] नराधिपः सोऽयं निर्विकारः सुमेरुवत् ।</l>
<l>आश्रितानामपि क्लेशैर्व्यथते यो न जातुचित् ।।</l></lg>
<p>इत्यपरमुदाहरणम् ।।</p>
<lg type="mula">
<l>चपलो निर्दयश्चासौ जनः किं तेन मे सखि ।</l>
<l>आगःप्रमार्जनायैव चाटवो येन शिक्षिताः ।। २६९ ।।</l>
</lg>
<p>चपलो दुर्विनीतः यत्किञ्चनकारी निर्दयः क्ररश्च । किं तेनैवं दुःखदायिना जनेन
निर्गुणेन ? पुनस्तादृश एवासौ येनागसामपराधानां प्रतिक्षणभाविनामात्मीयानां
प्रमार्जनाय परिशोधनार्थमेव केवलम्, नानुग्रहाय कस्मैचित्तादृशाय चाटवोऽनेकविधा
लोलनप्रकाराः शिक्षिताः स्वभ्यस्ताः । किं तेन चाटुचुञ्चुटनेति निगमनीयम् ।।</p>
<p>ननु दोष एवात्र सर्वथोक्तो न गुणः क्वचित् यतो लेशतः स्तुतिः स्यात्
इत्यत आह--</p>
<lg type="mula">
<l>दोषाभासो गुणः कोऽपि दर्शितश्चाटुकारिता ।</l>
<l>मानं सखीजनोद्दिष्टं कर्तुं रागादशक्तया ।। २७० ।।</l>
</lg>﻿
