<pb n="067"/>
</section>
<section>
<head>अर्थालङ्कारो नाम द्वितीयः परिच्छेदः ।</head>
<lg><l>[41b]वैशिष्ट्यमस्मिन् किमपीक्षमाणैः
सद्भिः समेत्य क्रियतां प्रयत्नः ।</l>
<l>इति प्रयुक्तः प्रयते नियोगं
तमेक आख्यातुमशक्तरूपः ।।</l></lg>
<p>तदेवं भार्गविभागं [परिच्छिद्य संप्रत्यर्थ]लङ्कारं सर्वमार्गसाधारणं शासितु-
मुपक्रमते--</p>
<lg type="mula">
<l>काव्यशोभाकरान् धर्मानलङ्कारान् प्रचक्षते ।</l>
<l>ते चाद्यापि विकल्प्यन्ते कस्तान् कार्त्स्‍न्येन वक्ष्यति ।। १ ।।</l>
</lg>
<p>काव्यस्य पद्यगद्यमिश्रात्मकस्य यथोक्तस्य शोभां सौन्दर्यं कुर्वन्ति ये धर्मा
गुणास्तान् । अनुवादोऽयम् । अलङ्कारान् प्रचक्षते कथयन्ति । तद्विद इति विधिः । ये
केचित् काव्यशोभाकरा विशेषास्ते अलङ्कारा विज्ञेया इति यावत् । अलंक्रियते शोभां
नीयते काव्यमेभिः शरीरनिष्ठहारादिभिरित्यलङ्काराः । एवंलक्षणा अलङ्काराः, कियन्त-
स्त इत्याह-- ते चेत्यादि । ते चालङ्काराः किमपि दीर्घं कालमारभ्याद्यापि इदानीं
यावद्विकल्प्यन्ते प्रभिद्यन्ते, अभियुक्तैरयमयमिति प्रतिपुरुषमपरापरोक्तिविशेषा-
निवृत्तेः, न त्वियत्ता लभ्यते । ततश्‍च तानेवमनन्तालङ्कारान् कार्त्स्‍न्येन लक्षितान्
कृत्स्‍नान् को नाम पुरुषोऽर्वाग्दर्शी इदानीन्तनदर्शी वक्ष्यति वक्तुं शक्‍नुयात् । नैव
निरवशेषमभिधातुमीदृशः कश्‍चिदीष्ट इत्यर्थः ।।</p>
<p>यद्येवमानन्त्यात् कार्त्स्‍न्ये न वक्तुं न शक्यन्ते, किमिदानीं क्रियतामित्याह--</p>
<lg type="mula">
<l>किं तु बीजं विकल्पानां पूर्वांचार्यैः प्रदर्शितम् ।</l>
<l>तदेव प्रतिसंस्कर्तुमयमस्मत्परिश्रमः ।। २ ।।</l>
</lg>
<p>किं त्वपि त्वित्यर्थान्तरविवक्षायां तदाह-- बीजमित्यादि । विकल्पानामलङ्कार-
प्रभेदानां जात्युपमारूपकादीनां बीजं प्रतिनियतं सकलव्यक्तिव्यापि सामान्यं रूपम् ।
यतः प्रभेदा विविधास्तदनुसृताः प्रवर्तन्ते । पूर्वाचार्यैश्‍चिरन्तनैः काव्यलक्षणकारैः
मेधाविश्यामवादि[प्रभृति]भिः प्रदर्शितम् निर्दिष्टं यत्तदेव नान्यत् । प्रतिसंस्कर्तुं संक्षेपेण
