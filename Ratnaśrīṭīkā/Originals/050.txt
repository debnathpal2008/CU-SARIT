<pb n="050"/>
<p>वारुणी पश्चिमा दिक । भातीति गम्यते । किभूता ? अस्तस्य पर्वतस्य मस्तके शिरसि
शिखरे पर्यस्तः पतितः समस्तो निरवशेषः, दिनपरिणतेः तत्र संहारात् । अर्कस्या-
दित्यस्यांशूनां रश्मीनां संस्तरः सन्तानो यस्यामिति समासबाहुल्यं सामान्येन दर्शितम् ।
विशे[षेणा]तिप्रसङ्गात् । एवंविधा कथमिव भातीत्याह-- पीनेत्यादि । पीने महति
स्तने पयोधरे स्थितं सक्तम् आताम्रं लोहितं कम्रं कान्तं वस्त्रं वसनं यस्यास्तथेति
भाति । इह लोहितत्वं शब्दोपात्तमाताम्रशब्दप्रयोगात् । पूर्वं तु न्यायोपात्तम्, अस्त-
पर्वतपतितानामादित्यरश्मीनां लोहितत्वाव्यभिचारात् । न चेदृशी नेयं यथोक्तं प्राक् ।
अत एवोक्तम्--</p>
<l>न हि प्रतीतिः सुलभा शब्दन्यायविलङ्घिनी ।</l>
<ref>[१. ७५]</ref>
<p>अस्तपर्वतः स्तनसदृशो वारुण्याः । अर्कांशुसंस्तर[स्तत्र] पतितः ताम्रवस्त्रतुल्य
इति द्रष्ट[30b]व्यम् ।।</p>
<lg type="mula">
<l>इति पद्येऽपि पौरस्त्या बध्नन्त्योजस्विनीगिरः ।</l>
<l>अन्ये त्वनाकुलं हृद्यमिच्छन्त्योजो गिरां यथा ।। ८३ ।।</l>
</lg>
<p>इत्येवंविधा अहृद्या ओजस्विनीः समासबाहुल्यवतीः गिरः शब्दान् पद्येऽपि
काव्ये, न केवलं गद्ये । बध्‍नन्ति रचयन्ति पौरस्त्या गौड़ाः । दाक्षिणात्या अपि क्वचित्
पद्येऽप्योजः प्रयुञ्जते । तत्तु विशेषविवक्षायां तुशब्दः । अनाकुलमगहनम् । अत एव
हृद्यं सुभगम् ओजः कथितलक्षणम् इच्छन्ति प्रयुञ्‍जते इति ।।</p>
<p>कीदृशं तदित्युदाहरति--</p>
<lg type="mula">
<l>पयोधरतटोत्सङ्गलग्नसन्ध्यातपांशुका ।</l>
<l>कस्य कामातुरं चेतो वारुणी न करिष्यति ।। ८४ ।।</l>
</lg>
<p>वारुणी दिगपरा । किंभूता ? पयोधरो मेघः स्तनश्च । शब्दश्लेषोऽयम् । तस्य
तटः एकदेशः स एवोत्सङ्गो मध्यभागः । तत्र लग्नः स्थितः सन्ध्यातपः । दिनपरिणतिः
स एवांशुकं रक्तं वस्त्रं यस्याः सा तथाभूता कस्य नाम कामिनश्चेतश्चित्तं कामातुरं
मन्मथाक्रान्तं न करिष्यति ? सर्वस्यैव करोति रागानुकूलत्वात्तस्या अवस्थायाः ।
तादृशमनाकुलं हृद्यमोजः प्रयुञ्‍जते वैदर्भाः ।</p>
