<pb n="039"/>
<lg type="mula">
<l>इत्यनुप्रासमिच्छन्ति नातिदूरान्तरश्रुतिम् ।</l>
<l>न तु रामामुखाम्भोजसदृशश्चन्द्रमा इति ।। ५८ ।।</l>
</lg>
<p>इत्येवंरूपमनन्तरोक्तप्रकारं नातिदूरान्तरश्रुतिमनतिविप्रकृष्टव्यवधानश्रवणम् ।
यावता पूर्वानुभवसंस्कारप्रबोधः प्रभवति तावदन्तरश्रुतिमनुप्रासमिच्छन्ति ।
सामान्यवचनादुभयेऽपि । [23b] नातिदूरमन्तरं यस्याः सा श्रुतिर्यस्येति ह्यन्य-
पदार्थः । कीदृशः पुनर्दूरान्तरश्रुतिर्नेष्यत इति तमपि हेयत्वेनोदाहरति- नात्वि-
त्यादि । रामाणां स्त्रीणां मुखं वदनमेवाम्भोजं पद्मं तेन सदृशः समानश्चन्द्रमाः
शशाङ‍क इति योज्यम् । अत्र रामा इत्ययं मकारः मुखाम्भोजसदृशश्चन्द्रमा इति दूरमाग-
म्यावृत्तः । ततोऽयं दूरान्तरश्रुतिरनुप्रासो व्यपदेशमात्रेण न तु ग्रहणतः । तमीदृशं
नेच्छन्त्युभयेऽपि । वैदर्भा एकान्तेन नेच्छन्ति । गौड़ैस्तु तादृशोऽपीष्यत इति वा
द्रष्टव्यम् ।।</p>
<p>अपरोऽप्यनुप्रासप्रकारोऽस्ति यः श्‍लेषसौकुमार्यादिशब्दालङ‍कारविरोधी । तं गौड़ाः
प्रयुञ्जते न वैदर्भा इति दर्शयन्नाह-</p>
<lg type="mula">
<l>स्मरः खरः खलः कान्तः कायः कोपश्च नः कृशः ।</l>
<l>च्युतो मानोऽधिको रागो मोहो जातोऽसवो गताः ।। ५९ ।।</l>
</lg>
<p>स्मरः कामः खरो नृशंसः प्रमादित्वात् । कान्तः पतिश्च खलः प्रतिकूलवर्त्ती
व्यलीकशीलत्वात् । कायः शरीरम् कृशः क्षीणः विरहदौर्बल्यात् । कोपश्च
कान्तविषयः कृशो निवृत्तः । मानश्च तद्विषयः किं तेनेति चेतोवष्टम्भलक्षणश्‍च्यतो
गलितः रागाद्यभिभूतत्वात् । यदाह रागोऽधिक इति । रागोऽभिषङ‍गः पतिविषयः
अधिकः प्रबलो वर्त्तते । ततश्च मोहो मूर्च्छा जातः प्रवृत्तः रागपक्षत्वात् । तदुक्तम्-</p>
<lg>
<l>तीव्राभिषङ‍गप्रभवेण वृत्तिं मोहेन संस्तम्भयतेन्द्रियाणाम् ।</l>
<l>अज्ञातभर्तृव्यसना मुहूर्तं कृतोपकारेव रतिर्बभूव ।। इति ।</l>
</lg>
<ref>[कुमारसम्भवे ३. ७३]</ref>
<p>असवः प्राणा गता दशमी दशा जातास्माकमिति काचित् विरहिणी विरौतीत्यर्थो
योजनीयः ।।</p>
