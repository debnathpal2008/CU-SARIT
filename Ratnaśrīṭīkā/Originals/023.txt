<pb n="023"/>
मिश्रप्रकारोऽस्ति । यद्वच्चम्पूरिति यावत् । सा च जातकमालादमयन्त्यादि ।।</p>
<p>तदेवं शरीरभेदकृतं त्रैविध्यं काव्यानां परिसमाप्य भाषाभेदकृतं चातुर्विध्यं
दर्शयन्नाह--</p>
<lg type="mula">
<l>तदिदं वाङ्मयं भूयः संस्कृतं प्राकृतं तथा ।</l>
<l>अपभ्रंशश्च मिश्रं चेत्याहुराप्ताश्चतुर्विधम् ।। ३२ ।।</l>
</lg>
<p>यत् काव्यशरीरं त्रिविधमुक्तं तदिदं वाङ्मयं काव्यशरीरं भूयः पुनश्चत्वारो
विधाः प्रकारा भाषामया यस्य [14b] तत् प्रत्येकं चतुर्विधमाहुरामनन्ति । आप्ता
आचार्याः । कथं- पद्यं काव्यशरीरं संस्कृतं शुद्धम्, प्राकृतं शुद्धम्, अपभ्रंशः शुद्धः,
मिश्रं च तैः पैशाचिकेन चाशुद्ध्यधिका तु पृथगुक्ता । [यथा] पश्चाद्वक्ष्यति, भूतभाषा-
मयीमित्यादिना । एवं गद्यं मिश्रं च काव्यशरीरं योज्यम् । पूर्वं गद्यपद्याभ्यां मिश्रमुक्त-
मिदानीं संस्कृतप्राकृतापभ्रंशैः प्रत्येकं त्रिविधं शरीरं मिश्रमुक्तामिति मिश्रयोर्भेद इति ।।</p>
<p>संस्कृतादीनां स्वरूपं प्रतिपादयन्नाह,</p>
<lg type="mula">
<l>संस्कृतं नाम दैवी वागन्वाख्याता महर्षिभिः ।</l>
<l>तद्भवं तत्समं देशीत्यनेकः प्राकृतक्रमः ।। ३३ ।।</l>
</lg>
<p>देवानामियं दैवी वाक् भाषा संस्कृतमिति विज्ञायते । यद्येवं कथमिह संस्कृतं
ज्ञातमिति चेदाह- अन्वाख्याता महर्षिभिरिति महद्भिरुदात्तैर्गुणमाहात्म्यात् ऋषिभि-
र्मुनिभिर्देशभाषावद्भिरन्वाख्याता अनुशिष्टा सतीह संस्कृतमिति ज्ञातेत्यर्थः । ततश्चैक-
प्रकारं संस्कृतं, प्राकृतं त्वनेकप्रकारम् । यदाह, तद्भवमित्यादि । प्राकृतस्य क्रमः प्रकारः
अनेको भिन्नः कथं तद्भवं तस्मात् संस्कृतात् वर्णान्यत्वेन उत्पत्तिर्यस्य तत्तद्भवं
शब्दभवमित्यर्थः । तच्च महिन्दसिन्धवबहिरादिकं यथोक्तं हरिवृद्धेन । तत्समम् तेन
संस्कृतेन समं तत्समम्, प्राकृतशब्दमपीत्यर्थः । तच्च हरिहरकमलादिकं यथोक्तं
तत्रैव । देशी प्राकृतं महाराष्ट्रप्रसिद्धम् । तदुक्तम्--मरहट्ठादेससंकेतएहि सद्देहि
भण्णए देसी इति । तच्च वोक्कणकं केल्लिचिरिहिरहिरसिच्छादिकम् । यथोक्तं तत्रैव ।
इत्येवमनेन रूपेणानेकः प्राकृतक्रम इति ।।</p>
<p>किमत्रोत्कृष्टं प्राकृतमित्याह-</p>
