<pb n="113"/>
<lg type="mula">
<l>प्रवृत्तैव प्रयामीति वाणी वल्लभ ! ते मुखात् ।</l>
<l>अयतापि त्वयेदानीं मन्दप्रेम्णा ममास्ति किम् ।। १५३ ।।</l>
</lg>
<p>वल्लभ ! ते तव मुखात् प्रवृत्ता एव तावत्प्रयामीति वाणी वचनम् । तदेवं मन्द-
प्रेम्णा मन्दं प्रेमा अस्येति निरपेक्षेण त्वया कथञ्चित् अयता अगच्छतापि सता[58a]
इदानीं मम किमस्ति कार्यम् ? न किञ्चित् । [मनसि शिथिलादरस्य तव] गमनमगमनं
चेदानीं तुल्यमिति ।।</p>
<p>तद्विवृणोति--</p>
<lg type="mula">
<l>रोषाक्षेपोऽयमुद्रिक्तस्‍नेहनिर्यन्त्रणात्मया ।</l>
<l>संरब्धया प्रियारब्धं प्रयाणं यन्निवार्यते ।। १५४ ।।</l>
</lg>
<p>यद् यस्मात् उद्रिक्तेनाधिमात्रेण स्‍नेहेन निर्यन्त्रण उद्दामः आत्मा चित्तं यस्याः
तया अत एव संरब्धया आविष्कृतरोषया प्रियेणारब्धं कर्तुमभिप्रेतं प्रयाणं निवार्यते ।
तस्मादयमीदृशो रोषाक्षेपः, कोपावेशेन निषेधादिति ।।</p>
<lg type="mula">
<l>नाघ्रातं न कृतं कर्णे स्त्रीभिर्मधुनि नार्पितम् ।</l>
<l>त्वद्‌द्विषां दीर्घिकास्वेव विशीर्णं जीर्णमुत्पलम् ।। १५५ ।।</l>
</lg>
<p>स्त्रीभिर्नाघ्रातं न च कर्णे कृतं श्रवणावतंसकृत्ये नियुक्तम् । मधुनि च नार्पितम् ।
एतावानेवोत्पलस्योपयोगः । केवलं तव द्विषामरातीनां हतानां दीर्घिकास्वेव शून्यासु
विशीर्णं परिक्षतं जीर्णं परिणतं उत्पलमभवदिति ।।</p>
<p>तदाविष्करोति--</p>
<lg type="mula">
<l>असावनुक्रोशाक्षेपः सानुकोशमिवोत्पले ।</l>
<l>व्यावृत्य कर्म तद्योग्यं शोच्यावस्थोपवर्णनात् ।। १५६ ।।</l>
</lg>
<p>असौ तादृशः अनुक्रोशाक्षेपो ज्ञेयः । कुतः ? उत्पले उत्पलविषये सानुक्रोशमिव
सकरुणमिव । उत्पलेऽचेतने साक्षादनुक्रोशाभावादिव [शब्द] प्रयोगः । व्यावर्तनक्रिया-
विशेषणं चैतत् । यदाह-- तस्योत्पलस्य योग्यमुचिंतं कर्म घ्राणादि व्यावृत्य निराकृत्य
नाघ्रातमित्यादिना शोच्यायाः क्रियापदस्यावस्थाया विशीर्णत्वादेरुपदर्शनादिति ।।१</p>
<note>१. अत्र अमृतात्मनीत्यादि [२. १५९-६०] श्‍लोकद्वयमिति केचित् ।।</note>﻿
