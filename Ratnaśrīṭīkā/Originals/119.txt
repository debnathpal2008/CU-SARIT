<pb n="119"/>
प्रत्युपकारनिरपेक्षाः जगत्तापं नुदन्तीति उपपादितम् । अयं च विशेषस्थो महतामेव
तथात्वात् [न] विश्वव्यापीति ।।</p>
<lg type="mula">
<l>उत्पादयति लोकस्य प्रीतिं मलयमारुतः ।</l>
<l>ननु दाक्षिण्यसम्पन्नः सर्वस्य भवति प्रियः ।। १७२ ।।</l>
</lg>
<p>मलयमारुतो दक्षिणः पवनः लोकस्य जगतः प्रीतिमुत्पादयति । किं पुनः
कारणं येनायं सर्वेषां प्रिय इति साधयन्नाह- नन्वित्यादि । नन्वित्यनुमतौ । दाक्षिंण्यं
परच्छन्दानुवर्तित्वम् । सर्वप्रीतिजननानुगुणो गुणः पौरुषेयः, दक्षिणदेशभवत्वं चेति
शब्दश्‍लेषः । तेन सम्पन्नः सुभगः सर्वस्य जनस्य प्रियो भवति । न कस्यचिदप्रियः ।
कथमनुकूलवर्ती कस्यचिदप्रियोऽप्रीतिकरः स्यात् । तस्मान्मलयजमारुतो दक्षिणः
सर्वेषां प्रीतिंमुत्पादयतीति समर्थितम् । अयं च श्‍लेषाविद्धो दाक्षिण्यसंपन्न इत्यस्य
श्‍लिष्टत्वादुक्तेन विधिनेति ।।</p>
<lg type="mula">
<l>जगदानन्दयत्येष मलिनोऽपि निशाकरः ।</l>
<l>अनुगृह्णाति हि परान् सदोषोऽपि द्विजेश्वरः ।। १७३ ।।</l>
</lg>
<p>एष निशाकरश्चन्द्रो मलिनोऽपि कलङ्कयोगात् अशुद्धोऽपि जगत् लोकमाह्लादयति
प्रीणयति । विरुद्धमेतत्, कथं सकलङ्कः प्रीतिकरोऽदोषस्य तथाभावात् । तत्साधयति-
भवत्येवम् । हिः यस्मादर्थे । यतः सदोषोऽपि कथञ्चित् कलङ्कवानपि न केवलमदोषः ।
द्विजेश्वरश्चन्द्रो विप्रश्‍चेति श्‍लेषः । स त्विह तु न विवक्षितः, विरोधस्यैवाभिधित्सित-
त्वात् । अनुगृह्णाति उपकरोति ह्लादयति परान् धर्मोपदेशादिना । तस्मान्मलिनोऽपि
निशाकरो जगदाह्लादयतीत्युपपद्यते । अयं च विरोधवान् । उक्तेन विधिना विरोध-
दर्शनादिति ।।</p>
<lg type="mula">
<l>मधुपानकलात् कण्ठान्निर्गतोऽप्यलिनां ध्वनिः ।</l>
<l>कटुर्भवति कर्णस्य कामिनां पापमीदृशम् ।। १७४ ।।</l>
</lg>
<p>मधुनः कुसुमासवस्य पानेन कलान्मधुरात् कण्ठान्निर्गतोऽलिनां मधुलिहां
मधुरोऽपि ध्वनिः कामिनां विरहिणा [60b]मपि कर्णस्य कटुरुद्वेजनीयोऽत्यन्तोत्कण्ठा-
करत्वाद् भवति । एतच्चायुक्तम् । कथमीदृशः प्रीतिकरो ध्वनिः उद्वेजयति तत्साध्यते-﻿
