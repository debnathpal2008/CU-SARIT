<pb n="156"/>
<p>आकीर्णे जनसंबाधे स्थाने नौ आवयोः सङ‍गमो योगः कदा कस्यां वेलायां
भावी भविष्यतीति वक्तुं वाचा प्रतिपादयितुं भयत्रपिष्णुतया अक्षमम् अशक्तं कान्तं
रमणम् आकारात् तथाविधादवेत्य ज्ञात्वा लीलार्थं पद्मं विभ्रमकमलं करतलगतं
न्यमीलयत् अबला काचिद् विलासिनीति ।।</p>
<p>तद् विवृणोति--</p>
<lg type="mula">
<l>पद्मसंमीलनादत्र सूचितो निशि सङ‍गमः ।</l>
<l>आश्वासयितुमिच्छन्त्या प्रियमङ्गजपीडितम् ।। २६० ।।</l>
</lg>
<p>अत्र प्रयोगे निशि रात्रौ संगमः सुरतरूपः संकल्पात्मना सूक्ष्मो व्यवस्थितः,
पद्मस्य संमीलनात् । मुकुलीकरणात् इङ्गितविशेषान्निमित्तात् । सूचितः प्रकाशितः ।
कान्तस्य किमेवं स्यादित्याह- आश्वासयितुमित्यादि । प्रियं वल्लभमङ्गजेन
कामेन पीड़ितमाकुलीकृतम् इङ्गितग्रहणे निपुणं भावसमर्पणेनाश्वासयितुमाशापत्रिका-
दानेन व्यवस्थापयितुमिच्छन्त्या बालया [75a] सूचित इति प्रकृतम् । अयमिङ्गित- 
सूक्ष्मो दर्शितः, पद्मसम्मीलनात् उत्पलकृतस्य कायकर्मण इङ्गितरूपत्वादिति ।।</p>
<p>आकारसूक्ष्ममुदाहरन्नाह--</p>
<lg type="mula">
<l>त्वदर्पितदृशस्तस्या गीतगोष्ठ्यामवर्धत ।</l>
<l>उद्दामरागतरला छाया कापि मुखाम्बुजे ।। २६१ ।।</l>
</lg>
<p>गीतलक्षणगोष्ठी विनोदस्तस्यां त्वयि अर्पिता व्यापारिता दृक् दृष्टिः यस्या
यया वा तस्या मुखाम्बुजे कान्त्यादिना उद्दामेन उदीर्णेन रागेण रत्यभिप्रायेण तरला
उज्ज्वला रक्तच्छाया कान्तिः कापि विशिष्टा या निधुवनानन्दोत्सवमन्तर्वर्तिनमावि-
ष्करोति । अवर्धन व्यजृम्भत । अयमाकारसूक्ष्मो निर्दिष्टः, तादृशो मुखच्छायायाः
स्वयमेव तथाविधाभिप्रायवशादबुद्धिपूर्वमाविर्भावादिति ।।</p>
<p>तद् व्याचष्टे--</p>
<lg type="mula">
<l>इत्यनुद्भिन्नरूपत्वाद्रत्युत्सवमनोरथः ।</l>
<l>अनुल्लंघ्यैव सूक्ष्मत्वमभूदत्र व्यवस्थितः ।। २६२ ।।</l>
</lg>﻿
