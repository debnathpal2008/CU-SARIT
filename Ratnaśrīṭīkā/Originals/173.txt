<pb n="173"/>
<p>ननूपमापह्नुतिरिह संगृहीता । सा हि कथञ्चिदन्तर्भूतोपमेष्यते । यदाहुः--</p>
<lg>
<l>अपह्नुतिरभीष्टा च किञ्चिदन्तर्गतोपमा ।</l>
<l>भूतार्थापह्नवादेषा क्रियते सामिधा यथा ।।</l>
</lg>
<ref>[काव्यालङ्कारे ३. २१]</ref>
<p>लक्ष्यं चेदं दत्तम् ।</p>
<lg>
<l>नेयं विरौति भृङ्गाली मदेन मुखरा मुहुः ।</l>
<l>अयमाकृष्यमाणस्य कामस्य धनुषो ध्वनिः ।। इति ।</l>
</lg>
<ref>[ काव्यालङ्कारे ३. २२]</ref>
<p>इदं त्वनीदृशमपह्नुतिलक्षणमित्याशङ्क्याह--</p>
<lg type="mula">
<l>उपमापह्‌नुतिः पूर्वमुपमास्वेव दर्शिता ।</l>
<l>इत्यपह्‌नुतिभेदानां लक्ष्यो लक्ष्येषु विस्तरः ।। ३०७ ।।</l>
</lg>
<p>उपमापह्नुतिरीदृशी पूर्वमुपमाविकल्पेष्वेव दर्शिता अन्तर्भाविता ।</p>
<lg>
<l>न जातु शक्तिरिन्दोस्ते मुखेन प्रतिगर्जितुम् ।</l>
<l>कलङ्किनो जड़स्येति प्रतिषेधोपमैव सा ।।</l>
</lg>
<ref>[ २. ३४ ]</ref>
<p>इति संगृहीता । तन्नास्याः पृथग्लक्षणं लक्ष्यं चोच्यते । इति कथितपथानुसारेण
अपह्नुतेर्भेदानां विकल्पानां विस्तरः प्रपञ्चो लक्ष्यो द्रष्टव्यः । लक्ष्येषु प्रयोगेषु
सर्गबन्धादिषु स्वयं चैते प्रयोक्तव्याः । तद्यथा--</p>
<lg>
<l>जगदेतत् प्रियासर्वं न जगन्नाम किञ्चिन ।</l>
<l>तथापि चित्तसन्तोषं नासादयसि न प्रियाम् ।।</l>
</lg>
<p>सर्वापह्नुतिः ।</p>
<lg>
<l>प्रिया नैवेयमन्यैव काचिदाभाति भामिनी ।</l>
<l>न हि सा निरनुक्रोशमेवं निरनुषेवते ।।</l>
</lg>
<p>हेत्वपह्नुतिः ।</p>﻿
