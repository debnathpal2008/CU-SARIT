<pb n="147"/>
<p>एवंभूत आधूतचन्द[ना]रण्यः स्पृष्टमलयनिर्भ्‍करो रम्यो मारुतः अभावस्य
दशम्याः दशायाः साधनाय करणार्थम् अलं समर्थः । हिशब्दो वाचोयुक्तौ प्रसिद्धौ वा ।
कस्मिन् विषये ? मनोज्ञानि रम्याणि रागजनकानि वस्तूनि मलयमारुतादीनि तेषु
अरोचकं विद्वेषः । विरहः प्रियजनवियोगो ज्वरः सन्तापरूपत्वात् ततः संभूतं जातं
मनोज्ञारोचकं यस्य जनस्य तस्मिन् विषये तस्या[71b]भावं साधयति । स हि तादृशः
पवनो विरहज्वरमतितरां वर्द्धयन् निधनं विधत्ते विरहिणाम् । अयमभावकार्यः
कारकहेतुः पथिकाभावकरणादिति ।।</p>
<p>इह तावद्भावाभावरूपेण द्विधा कार्यम् । तत्राभावरूपं कार्यं निर्वर्त्यविकार्यप्राप्य-
भेदेन त्रिधा भिद्यते । अभावरूपं तु प्रागभावादिरूपेण चतुर्धा । तत्र भावत्रिविधे
कार्ये हेतुव्यापारं निरूपयन्नाह--</p>
<lg type="mula">
<l>निर्वर्त्ये च विकार्ये च हेतुत्वं तदपेक्षया ।</l>
<l>प्राप्ये तु कर्मणि प्रायः क्रियापेक्षैव हेतुता ।। २३८ ।।</l>
</lg>
<p>निर्वर्त्यं यदसदेव प्रागभावरूपेण व्यवस्थितं क्रियते घटादिवत् । यस्य सत एव
अवस्थान्तरं क्रियते तद्विकार्यम् । लूयमानकाण्डादिवत् । तस्मिन् निर्वर्त्ये विकार्ये च
कर्मणि विषये हेतुत्वं कारकत्वं तयोर्निर्वर्त्यविकार्ययोरपेक्षया समाश्रयणेन हेतुत्वं
जनकत्वं द्रष्टव्यम्, द्वयोस्तथोत्पाद्यत्वात् । वस्तुस्वरूप एव कारकव्यापारो न क्रियामात्रे ।
प्राप्यते क्रियया संबध्यते केवलं न निर्वत्यते नापि विक्रियते वेदवदध्ययनेनेति प्राप्यम् ।
तत्र कर्मणि व्याप्ये हेतुता कारकत्वं क्रियां व्यापारं तद्विषयामपेक्षते आश्रयतीति ।
क्रियापेक्षैव न कर्मस्वरूपापेक्षा । अत्रापि क्रियासंबन्धनं रूपान्तरं क्रियत इति
विकार्यत्वम् अस्तीति चेदाह- प्राय इति । यद्यपि वस्तुगतिरीदृशी तथापि प्रायो
बाहुल्येनैव प्रतीयत इत्यर्थः ।।</p>
<p>कीदृशो निर्वत्यहेतुरिति पूर्वोक्तमनुस्मारयन् आह--</p>
<lg type="mula">
<l>हेतुर्निर्वर्तनीयस्य दर्शितः शेषयोर्द्वयोः ।</l>
<l>दत्त्वोदाहरणद्वन्द्वं ज्ञापको वर्णयिष्यते ।। २३९ ।।</l>
</lg>
<p>हेतुर्निर्वर्तनीयस्य कर्मणो भावरूपस्याभावरूपस्य च हेतुः कारको दर्शित
उदाहृतः । संप्रति शेषयोरनुक्तयोर्द्वयोः । विकार्यप्राप्ययोः सम्बन्धि उदाहरणयोर्द्वन्द्वं
युगलं दत्त्वा प्रदर्श्य पश्चात् ज्ञापको हेतुर्वर्णयिष्यते उदाहरिष्यत इति ।।</p>﻿
