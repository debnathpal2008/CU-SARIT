<pb n="163"/>
<p>रसवदुदाहरन्नाह--</p>
<lg type="mula">
<l>मृतेति प्रेत्य संगन्तुं यया मे मरणं मतम् ।</l>
<l>सैवावन्ती मया लब्धा कथमत्रैव जन्मनि ।। २७८ ।।</l>
</lg>
<p>इयं किल प्रेयसी मृता स्वर्गमगमदिति हेतोः प्रेतलोकान्तरे क्वचित् <b>ययानया</b>
संगन्तुं योगार्थं मरणं देहविसर्जनं मतमिष्टं मम । मृत्वाप्यवश्यं तया संगंस्ये इति ।
सैव या परासुः किलासीत् नान्या अवन्ती अवन्तिराजतनया मया [अयातजीवि]तेन
तथाव्यवसितेनात्रैव जन्मनि न प्रेत्य कथं लब्धा, किमिद[77b]मद्भ‍ुतम् । नास्ति
भाग्यानां दुष्करम् । उदयनः किल वत्सराजः अवन्तिराजसुतायां वासवदत्तायामासक्तः
राज्यचिन्ताविमुखोऽवर्तत इति मन्त्रिभिः सा क्वचिन्‍निगूह्य मृतेति ख्यापिता ।
स च तद्विरहमसहमानोऽतिरक्ततयाऽनुमरणं तत्सङ्गमवर्त्म व्यवससौ । ततस्तैः
पुनर्जह्रे इति कथोदाहृता ।।</p>
<p>ननु प्रीतिरियं पूर्वोदाहृता । तत्किमनयेति विशेषं दर्शयन्नाह--</p>
<lg type="mula">
<l>प्राक् प्रीतिर्दर्शिता सेयं रतिः शृङ्गारतां गता ।</l>
<l>रूपबाहुल्ययोगेन तदिदंरसवद्वचः ।। २७९ ।।</l>
</lg>
<p>प्राक् प्रेयस्यलङ्कारे प्रीतिस्तुष्टिः पुरुषविषया दर्शिता । या <b>पुनरियमनन्तरम्</b>
उदाहृता सा त्वियंरतिः स्‍त्रीविषयानुरक्तिः भावविशेषः शृङ्गाररसयोनिस्तादृशविभाव-
जन्यस्तथाविधानुभावगम्यः । यदाह- शृङ्गारतां शृङ्गाराख्यरसविशेषत्वं गता तद्रूपेण
परिणता । कुतः ? रूपस्य स्वभावास्यात्मीयस्य संकल्पविशेषलक्षणस्य बाहुल्येनोदीर्णतया
अत्युपचयेन सह योगेन सम्बन्धेन हेतुना । एतदुक्तं भवति- रतिरियमव्यक्ता अनुपचिता
अन्तस्तत्त्वेन वर्तमाना संकल्पविशेषस्वभावा भाव उच्यते । अत एव विकारो मानसो
भाव इत्यमिधीयते । सैव यदा समुदीर्णा अनुभावात् कुतश्चिन्नाटिकाभिनयादिलक्षणात्
व्यक्तिमायाति तदा शृङ्गारो नाम रसः सम्पद्यत इत्यत एवोच्यते- अभिव्यक्ता भावा
एव रसाख्यां प्रतिलभन्ते । विस्तरस्तु तच्छास्‍त्रात् । वक्ष्यमाणेषु रौद्रादिषु रसेषु क्रोधादि-
भावपरिणामविशेषरूपेष्वप्ययं न्यायोऽनुगन्तव्य इत्यलं विस्तरेण । तत्तस्मादिदमीदृशं
वचः काव्यं रसवद्विज्ञेयम्, शृङ्गार[र]सयोगात् । यद्वेदृशं तद्रसवद्वचनमिति योज्यम् ।।</p>﻿
