<pb n="034"/>
<p>इतीदृशं वैषम्यमसाम्यं विजातीयबन्धसंकरलक्षणम् अनालोच्य अदृष्ट्वाअस्वी-
कृत्येति यावत् । काव्यपद्धतिः काव्यरचना ववृते प्रवर्त्तते । कालस्येहानन्तत्वादद्यापि
प्रवृत्तेः । कतमा पौरस्त्या । पुरः शब्देन पूर्वस्यां दिशि देशे वा व्यवस्थितो जन उक्तः ।
तस्मात्तत्र भवा [पौरस्त्या] । गौड़ीयेति यावत् । बन्धविषममेवंविधं काव्यं गौड़ाः
कुर्वन्ति । न दाक्षिणात्या इत्यर्थः । कस्तर्हित्वया काव्यपक्षः स्वीकृतो येन काव्यपद्धति-
रिति यदुच्यत इति चेदाह- अर्थालङ‍कारो जात्यादि[20b]लक्षणः डम्बरोऽ-
क्षरडम्बरः । 'गौडेष्वक्षरडम्बर' इति । तावुभौ [अवेक्ष]माणा स्वीकुर्वती ववृते
इति प्रकृतम् । द्वयमेतत् गौड़वर्त्मनि दृश्यते । शब्दालङ‍कारस्तु बन्धसाम्यलक्षणो नेक्षत
इत्यर्थः । एते च बन्धास्त्रयोऽपि यथावसरं विनियुक्ताः शोभामा[त]न्वन्तीति दाक्षि-
णात्यैरिष्यत एव ।</p>
<p>केचित्तु व्याचक्षते- उन्मिश्र एकैको बन्धो दाक्षिणात्यैरिष्यते । न तु मृदुः
स्फुटश्च शैथिल्यकृच्छ्रोद्यत्वाभ्यां दुष्टत्वादिति । तदसत्, मृदुबन्धस्याप्यशिथिलस्य
स्फुटबन्धस्यापि वा कृच्छ्रोद्यस्य रघुवंशजातकमालादौ दाक्षिणात्यमहाकविकाव्येषु
दर्शनात् । तद्यथा--</p>
<lg>
<l>ताम्बूलवल्लीपरिणद्धपूगास्वेलालतालि[ङ्गि/?/]तचन्दनासु ।</l>
<l>तमालपत्रास्तर[णा]सु रन्तुं कच्चिन्मनस्ते मलयस्थलीषु ।।</l>
</lg>
<ref>[रघुवंशे ६. ६४]</ref>
<lg>
<l>समीक्ष्यमाणक्षतजः क्षितीशः क्षपाचरैर्हेमवपुश्चकाशे ।</l>
<l>सन्ध्याभिताम्रैर्जलभारनम्रैः पयोधरैर्मेरुरिवोपगूढः ।। इति ।</l>
</lg>
<ref>[जातकमालायाम्/?/ ८.४१]</ref>
<p>एतच्च दण्डिनाप्यत्यन्तसंराधितमिति श्रूयते । अपि च कियदिह वक्तुं शक्यते ।
सर्वमेव हि वैदर्भकाव्यं बन्धत्रयात्मकमुपलभ्यते । तदनेन व्याख्यानेन अवैदर्भः प्रसज्येत ।
नचैवम् । दृष्टविरोधात् । तदन[व]गाहितग्रन्थकाराभिप्रायस्यैतत् व्याख्या[न]मिति
प्रतीमः । तस्मात्त्रयोऽपि बन्धा यथावसरमिष्यन्ते दाक्षिणात्यैः, बन्धवै[ष]म्यमेव तु तै-
र्बहु मन्यते ।</p>
<p>यत्पुनः-</p>
<l>बन्धशैथिल्यदोषस्तु दर्शितः स[र्व]कोमल इति ।</l>
<ref>[१.६९]</ref>
