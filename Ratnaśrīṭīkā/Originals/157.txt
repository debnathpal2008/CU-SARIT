<pb n="157"/>
<p>इत्युक्तेन प्रकारेण रतिः सुरतमुत्सवो महः प्रीतिविशेषलक्षणत्वात् तस्मिन्
मनोरथोऽभिलाषः । सूक्ष्मत्वं दुरुपलक्षणत्वमनुल्लङ्घ्य अनतिक्रम्यैव सूक्ष्म एव व्यव-
स्थितो भावरूपेणाभूत् । कुतः ? अनुद्भिन्नमशब्दप्रकाशितमव्यकं रूपं स्वभावो यस्य
रत्युत्सवमनोरथस्य तस्य भावः तत्त्वं तस्मात् । अत्राप्याकारसूक्ष्मप्रयोगे न केवलम्
इङ्गितसूक्ष्मलक्ष्ये कदेत्यादाविति ।।</p>
<trailer>।। इति सूक्ष्मचक्रम् ।।</trailer>
<p>लेशमादर्शयन्नाह- यो लव इत्युद्दिष्टः--</p>
<lg type="mula">
<l>लेशो लेशेन निर्भिन्नवस्तुरूपनिगूहनम् ।</l>
<l>उदाहरण एवास्य रूपमाविर्भविष्यति ।। २६३ ।।</l>
</lg>
<p>निर्भिन्नस्याकारात् तादृशात् कुतश्चित् प्रकटीभूतस्य वस्तुरूपस्यार्थात्मनः
कस्यचिदनुरागादेर्लेशेन व्याजेन केनचित् निगूहनं कथञ्चित्संवरणमित्यनूद्य लेशो
विधीयते । एवमप्यनभिव्यक्तस्वभाव इत्याह- उदाहरणे लक्ष्य एवास्य रूपं स्वभाव
आविर्भविष्यति प्रकटती यास्यति । ततस्तत्रैव परिस्फुटमवगम्यतामिति ।।</p>
<p>तमुदाहरन्नाह--</p>
<lg type="mula">
<l>राजकन्यानुरक्तं मां रोमोद्भेदेन रक्षकाः ।</l>
<l>अवगच्छेयुरा ज्ञातमहो शीतानीलं वनम् ।। २६४ ।।</l>
</lg>
<p>राज्ञः कन्यायां कस्याञ्चिदनुरक्तमुद्भ‍ूताभिलाषम् मामवगच्छेयुर्जानीयुः रक्षकाः
तत्परिपालनाधिंकृता वर्षवरादयः । कथम् ? रोम्णामुद्भेदेन हर्षणानुरागकार्यतया
तज्ज्ञापकेन हेतुना । किमिदमासीदिति रोमाञ्चेन निर्भिन्नमनुरागलक्षणं वस्तुरूपमिह
तावद्दर्शितम्, तदिदानीं कारणान्तरोपन्यासेन लेशेन निगूह्यते । आः स्मृतिप्रतिलम्भे,
ज्ञातं भवतु दृष्टम् । अहो [75b]अतिशये । शीतोऽनिलो यस्मिन् तच्छीतानिलम् अहो
यथेदं वनम् यतो रोमाञ्चो जायत इति रोमोद्भेदस्य शिशिरमारुतसंसर्गादप्यु-
पपत्तेरन्यथासिद्ध‍या निर्भिन्नोऽनुरागो निगूढ़ इति स्पष्टरूपमीदृशम् ।।</p>﻿
