<pb n="090"/>
<lg type="mula">
<l>स्मितपुष्पोज्ज्वलं लोलनेत्रभृङ्गमिदं मुखम् ।</l>
<l>इति पुष्पद्विरेफाणां सङ्गत्या युक्तरूपकम् ।। ७७ ।।</l>
</lg>
<p>स्मितं पुष्पं शौक्ल्यादिना तेन उज्ज्वलं सुभगं लोले नेत्रे भृङ्गौ चञ्चलत्वादिना
यस्य मुखस्येतीदृशम् [युक्त]रूपकमाख्यायते । ननु कथम् ? पुष्पाणां द्विरेफाणां च
सङ्गत्या परस्परसम्बन्धादिति ।।</p>
<lg type="mula">
<l>इदमार्द्रस्मितज्योत्स्‍नं स्‍निग्धनेत्रोत्पलं मुखम् ।</l>
<l>इति ज्योत्स्‍नोत्पलायोगादयुक्तं नाम रूपकम् ।। ७८ ।।</l>
</lg>
<p>इदं मुखम् आर्द्रं स्‍निग्धं स्मितं ज्योत्स्‍ना, स्‍निग्धे नेत्रे उत्पले [च] यस्य इत्येवं-
विधमयुक्तं नाम रूपकम् । कुतः ज्योत्स्‍नया उत्पलस्य अयोगात् विरोधात्, ज्योत्स्‍नाया-
मुत्पलस्य सङ्कोचादिति ।।</p>
<lg type="mula">
<l>रूपणादङ्गिनोऽङ्गानां रूपणारूपणाश्रयात् ।</l>
<l>रूपकं विषमं नाम ललितं जायते यथा ।। ७९ ।।</l>
</lg>
<p>अङ्गिनोऽवयविनः रूपणात् यथायोगम् अर्थान्तरीकरणात् । अङ्गानां
रूपणमरूपणं च तयोराश्रयणम् [तस्माद्][आ]श्रयात् अपेक्षणाद्रूपणादरूपणाच्चेत्यर्थः ।
ततो विषमं रूपकं ललितं चारुजायते । यथेत्युदाहरति ।।</p>
<lg type="mula">
<l>मदरक्तकपोलेन मन्मथस्त्वन्मुखेन्दुना ।</l>
<l>नर्तितभ्रूलतेनालं मर्दितुं भुवनत्रयम् ।। ८० ।।</l>
</lg>
<p>भुवनत्रयं मर्दितुं जेतुम् अलम् समर्थो मन्मथः । केन ? मदेन रक्तौ कपोलौ यस्य
नर्तिते भ्रुवौ लते लोलतादिना येन तेन तव मुखेन इन्दुना करणेन च मुखस्याङ्गिनो
रूपणं भ्रूलक्षणस्य च तदङ्गस्य रूपणमेव । कपोलरूपस्य त्वङ्गस्यारूपणमिति ।।</p>
<lg type="mula">
<l>हरिपादः शिरोलग्‍नजह्नुकन्याजलांशुकः ।</l>
<l>जयत्यसुरनिःशङ्कसुरानन्दोत्सवध्वजः ।। ८१ ।।</l>
</lg>
<p>हरेर्विष्णोः विक्रममाणस्य पादो जयति विपक्षमभिभवति । शिरस्यग्रे
भागेऽङ्गुलीदेशे लग्नमवस्थितं जह्नुकन्याजलम् । ब्रह्मणा किल तदानीम् अर्घीकृतं गाङ्गम्
