<pb n="097"/>
<lg type="mula">
<l>विष्णुना विक्रमस्थेन दानवानां विभूतयः ।</l>
<l>क्वापि नीताः कुतोऽप्यासन्नानीता देवतर्द्धयः ।। १०१ ।।</l>
</lg>
<p>विक्रमस्थेन बलिबन्धसंनद्धेन विक्रममाणेन दानवानां विभूतयः श्रियः ।
क्वापि क्वचित् इदन्तया अनिर्देश्ये स्थाने नीताः । [52b] नाशिता इति यावत् ।
देवतानामृद्धयो विभूतयः । कुतोऽपि स्थानादव्यपदेश्यात् । आनीता आसन् ।
अभूवन् । उत्पादिता इति यावत् । इह विष्णुना इति द्रव्यशब्दोऽयं सर्वमेतद्वाक्य--
मुपजीवयतीति द्रव्यादिदीपकमेवंविधं बोद्धव्यमिति ।।</p>
<p>कतमान्येतानि दीपकानीत्याह--</p>
<lg type="mula">
<l>इत्यादिदीपकान्युक्तान्येवं मध्यान्तयोरपि ।</l>
<l>वाक्ययोर्दर्शयिष्यामः कानिचित् तानि तद्यथा ।। १०२ ।।</l>
</lg>
<p>इत्येवंरूपाणि वाक्यादौ प्रयुक्तान्यादिदीपकान्युक्तानि जात्यादिभेदेन चत्वारि
वेदितव्यानि । एवमनेन प्रकारेण तानि दीपकानि का[नि]चित् कतिपयानि न सर्वाणि
वाक्ययोः वाक्यद्वयस्य काव्यरूपस्य मध्येऽन्ते च दर्शयिष्याम उदाहरिष्यामः । तद्
यथेति निदर्शयन्ति ।।</p>
<lg type="mula">
<l>नृत्यन्ति निचुलोत्सङ्गे गायन्ति च कलापिनः ।</l>
<l>ब नन्ति च पयोदेषु दृशो हर्षाश्रुगर्भि/?/णीः ।। १०३ ।।</l>
</lg>
<p>कलापिनो मयृरा नृत्यन्ति गायन्ति च निचुलानाम् अभिंनवमञ्जरीपुञ्ज-
रञ्जितानाम् उत्सङ्गे विटपरूपे पयोदेषु जलधरोत्सवजन्महर्षाश्रु गर्भोऽन्तर्वर्ति यासां
ता दृशश्चक्षूं षि बध्‍नन्ति नियच्छन्ति च । कलापिन इत्यपेक्षते । इह कलापिन इत्यनेन
जातिवाचिना वाक्यमध्यवर्तिना सर्वमेतद्वाक्यमुपक्रियत इति जातिमध्यदीपकम्
ईदृशं दृश्यमिति ।।</p>
<lg type="mula">
<l>मन्दो गन्धवहः क्षारो वह्निरिन्दुश्च जायते ।</l>
<l>चर्चाचन्दनपातश्च शस्त्रपातः प्रवासिनाम् ।। १०४ ।।</l>
</lg>
<p>मन्दो गन्धवहो मृदुः पवनः प्रवासिनां विरहिणां क्षारो जायते, व्यथाहेतु
