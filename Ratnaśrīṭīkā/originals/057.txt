<pb n="057"/>
<p>तदेवं प्रस्फुटान्तरत्वं मार्गयोर्यथाप्रतिज्ञातं प्रसाध्य निगमयन्नाह--</p>
<lg type="mula">
<l>इति मार्गद्वयं भिन्नं तत्स्वरूपनिरूपणात् ।</l>
<l>तद्भेदास्तु न शक्यन्ते वक्‍तुं प्रतिकवि स्थिताः ।। १०१ ।।</l>
</lg>
<p>इति यथोक्तेन प्रकारेण मार्गद्वयं वैदर्भो गौड़ीयश्च मार्गः भिन्नं प्रस्फुटान्तरम ।
कुतः ? तस्य मार्गद्वयस्य स्वरूपम् अविपरीतस्वभावः, श्‍लेषादिस्वरूपं विदर्भमार्गस्य
तद्विपर्ययस्वरूपं गौड़ीयस्य । तस्य निरूपणात् विवेचनात् यथाविहिताद् हेतोः । यदि
मार्गद्वयं विविच्यते यथावत् ततो लभ्यते परिस्फुटमन्तरम् । ये तु न विजानन्ति
तैरेकीकृतमेतत् । ततश्चाभेदोऽत्र समारोपितः । भेदस्तु वास्तव इत्याकूतम् । यथोक्तं
प्राक् । कियन्तस्तर्हि प्रभेदा वैदर्भमार्गस्य कियन्तो वा [35a] गौड़ीयस्य यतः परिस्फुट-
मन्तरं भेदसामान्यप्रविशेषमिदं तदिति गम्यत इत्याह-- तद्भेदास्त्वित्यादि ।
तुशब्दोऽर्थान्तरविवक्षायाम् । तस्य मार्गद्वयस्य भेदा अवान्तराः प्रकाराः । यथोक्त-
सामान्यलक्षणन्यस्ता अनन्ताः गवाश्वप्रभेदवत्, किमाश्रयाः ? प्रतिकवि स्थिताः
कविं कविं प्रति प्रतिकवि । ये केचिदिह कवयः सम्भवन्ति मार्गद्वयानुसारिणस्ते तदाश्रया
इतस्ततो व्यवस्थिताः । न तु क्वचिदेकत्र परिसंख्यातास्तिष्ठन्ति । तस्मात् वक्तुं
साकल्येन विवरीतुं न शक्यन्ते आनन्त्यादिति भावः ।।</p>
<p>यदि तावत्सन्ति किं न वक्तुं शक्यन्ते ? वक्‍तुमशक्यास्तु न सन्त्येव ते ।
ततश्च यथोक्तमपि भेदसामान्यमसदिव ।</p>
<p>निर्विशेषं च सामान्यं भवेच्छशविषाणवत् ।</p>
<p>इत्येव शङ्कानैकान्तिकमेतत् । सतोऽपि कथञ्चिद् वक्तुमशक्यस्य दर्शनादिति
प्रतिपादयन्नाह--</p>
<lg type="mula">
<l>इक्षुक्षीरगुडादीनां माधुर्यस्यान्तरं महत् ।</l>
<l>तथापि न तदाख्यातुं सरस्वत्यापि शक्यते ।। १०२ ।।</l>
</lg>
<p>इक्षुक्षीरगुडद्राक्षादीनां मधुरद्रव्याणां माधुर्यस्य सामान्यधर्मस्य प्रतिद्रव्यं
विशेषात्मना अन्तरं भेदो महत् परिस्फुटम् । तथापि तदन्तरं सरस्वत्यापि वागधिदेव-
तयापि आख्यातुं वक्तुं विभागेनास्येदृशं माधुर्यमस्येदृशमिति न शक्यते । प्रागेवान्येन ।
केवलमनुभवगम्यं तत् । सामान्यशब्देन मधुरमिति तु व्यपदिश्यते । यद्यपीक्षो-
