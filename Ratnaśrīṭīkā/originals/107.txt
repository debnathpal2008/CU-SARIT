<pb n="107"/>
दृश्यते इति वक्तुम् इच्छता चाटुकारेण केनचिदाक्षिप्तो धर्मी आश्रयः । धर्मं गुणं
प्रभाह्वयं कान्त्यभिधानम[नु]ज्ञाय अनाक्षिप्य । प्रभेत्याह्वयो नाम यस्येति विग्रहः ।
तस्माद्धर्मिण आक्षेपो निराशः ।।</p>
<lg type="mula">
<l>चक्षुषी तव रज्येते स्फुरत्यधरपल्लवः ।</l>
<l>भ्रुवौ च भुग्‍ने न तथाप्यदुष्टस्यास्ति मे भयम् ।। १३१ ।।</l>
</lg>
<p>चण्डि ! चक्षुषी तव इमे रज्येते रोषरागमागच्छतः । अधरश्च पल्लवोऽयं
स्फुरति कोपकम्पमनुगच्छति । भ्रुवौ च इमे भुग्ने जिह्मभावमाभजतः । कामं
तथापि । अदुष्टस्यानिरागसो मे मम भयं त्रासो नास्ति । सापराधो हि बिभीयात् ।
किमहमवाच्यो बिभेमीति ।।</p>
<p>तद्विवृणोति--</p>
<lg type="mula">
<l>स एष कारणाक्षेपः प्रधानं कारणं भियः ।</l>
<l>स्वापराधो निषिद्धोऽत्र यत् प्रियेण पटीयसा ।। १३२ ।।</l>
</lg>
<p>यद् यस्मात् पटीयसा दोषपरिहारचतुरेण प्रियेण भियो भयस्य प्रधानम्
उचितं कारणम् अन्यद् भवदपि अनुचितं स्वस्य स्वो वा अपरावो दोषो निषिद्धः
अत्र प्रयोगे । तस्मात् स एष ईदृशः कारणस्य [आ]क्षेपो विज्ञेय इति ।।</p>
<lg type="mula">
<l>दूरे प्रियतमः सोऽयमागतो जलदागमः ।</l>
<l>दृष्टाश्च फुल्ला निचुला न मृता चास्मि किं न्विदम् ।। १३३ ।।</l>
</lg>
<p>प्रियतमो दूरे प्रेषितो वर्तते । योऽसौ विरहिणीप्राणप्रयाणसमयः सोऽयं
जलदागमोऽप्यागतः । फुल्ला निचुला वञ्जुला मञ्जुमञ्जरीजालजटिलशिरसो दृष्टा दृष्टि-
कटवः । एवं [सन्निहित]समग्रमरणकारणा साहं न च मृतास्मि । किं न्विदं विधि-
विलसितं दीर्घदुःखभाजनतां नीता वयम् अमुना दग्धदैवेनेति ।।</p>
<p>तद् व्याचष्टे--</p>
<lg type="mula">
<l>कार्याक्षेपः स कार्यस्य मरणस्य निवर्तनात् ।</l>
<l>तत्कारणमुपन्यस्य दारुणं जलदागमम् ।। १३४ ।।</l>
</lg>﻿
