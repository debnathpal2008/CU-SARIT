<pb n="083"/>
च ? अन्यथापीत्यत्राह--</p>
<lg type="mula">
<l>न लिङ‍गवचने भिन्ने न हीनाधिकतापि वा ।</l>
<l>उपमादूषणायालं यत्रोद्वेगो न धीमताम् ।। ५१ ।।</l>
</lg>
<p>लिङ‍गमिदं प्रसिद्धमङ‍गसन्निवेशादिलक्षणं स्त्रीत्वादि । वचनमेकवचनादि । ते द्वे
भिन्ने विजातीये । हीनतोपमावस्तुनो जात्यादिना अधिकतापि वा । सर्वमेतत् उप-
मायां दूषणाय विरोधार्थं नालं न समर्थमित्युत्सर्गः । तत्रापवादमाह- यत्रेत्यादि ।
यत्र क्वचिद् विषये धीमतां कवीनामुद्वेगोऽप्रीतिरसम्मतिर्न भवति तादृशि प्रहते
प्रयोगमार्गे नायं दोषः । यस्त्वप्रहतोऽशिष्टो विषयः तत्रायं दोष इत्यर्थादुक्तं भवति ।
तं च दर्शयिष्यतीति ।।</p>
<p>तदुदाहरति--</p>
<lg type="mula">
<l>स्त्रीव गच्छति षण्डोऽयं वक्त्येषा स्त्री पुमानिव ।</l>
<l>प्राणा इव प्रियोऽयं मे विद्या धनमिवार्जिता ।। ५२ ।।</l>
</lg>
<p>अयं षण्डः षण्डकः स्त्रीव गच्छति तच्चेष्टानुवृत्तेः । एषा स्त्री पुमानिव पुरुष इव
वक्ति तादृशप्रागल्भ्ययोगात् । अत्र लिङ‍गनानात्वमुपमानोपमेययोः । अयं विवक्षितः
कश्‍चिन्मम प्रिय इष्टः प्राणा इव । विद्या व्याकरणादयः अर्जिता धनमिवेति
वचनभेदः । एवंविधे समुचिते विषये लिङ‍गवचनभेदो नोपमां दूषयति । प्रत्युत
रसावह इति ।।</p>
<p>हीनाधिकतामुदाहरन्नाह--</p>
<lg type="mula">
<l>भवानिव महीपाल ! देवराजो विराजते ।</l>
<l>अलमंशुमतः कक्षामारोढुं तेजसा नृपः ।। ५३ ।।</l>
</lg>
<p>महीपालेत्यामन्त्रणम् । भवानिव देवराजो विराजत इति । हीनेनाधिक[48a]
उपमीयते । अयं नृपो विवक्षितः कश्‍चित् । अंशुमतः सूर्यस्य कक्षां पदवीं समताम्
आरोढुमलं शक्तः । तेजसा हेतुनेति । अधिकेन हीन उपमितः । अत्यन्त-
भद्रतामेकान्ततेजस्वितां च प्रतीतामाश्रित्य अयमेवंविधः प्रयोगः । तथा भावनायां-
शोभत इत्यवसेयम् ।।</p>
