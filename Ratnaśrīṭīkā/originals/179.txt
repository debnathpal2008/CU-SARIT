<pb n="179"/>
<p>गुणश्च जातिश्च क्रिया च आदिशब्देन द्रव्यपरिग्रहः । तेषां वैकल्यस्याभावस्य
दर्शनं वचनं यत्तत् । किमर्थम् ? विशेषस्यातिशयस्य कस्यचित्कार्यविषयस्य दर्शनाय
प्रतिपादनार्थमेव । अत एव विशेषपरत्वात् सा तल्लक्षणा विशेषोक्तिरिष्यते मनीषिभि-
रिति ।।</p>
<p>तामुदाहरन्नाह--</p>
<lg type="mula">
<l>न कठोरं न वा तीक्ष्णमायुधं पुष्पधन्वनः ।</l>
<l>तथापि जितमेवासीदमुना भुवनत्रयम् ।। ३२२ ।।</l>
</lg>
<p>पुष्पधन्वनः कामस्यायुधं कुसुम[म]न्यद्वा तादृशं न कठोरं न कठिनम् न च
अतितीक्ष्णं न च निशातं यथान्यत्, आयुधमयोमयं तेजितं खङ्गा/?/दि तथाप्येवमपीति
विशेषविवक्षायाम् । यदाह- अमुना पुष्यधन्वना आयुधेन वा भुवनानां स्वर्गादीनां
त्रयं कृत्स्‍नं जगत् जितमाक्रान्तमेव नाजितमपि आसीदभवत् । [83b] अहो चित्रम् !
इह काठिन्यतैक्ष्ण्यलक्षणस्यायुधत्वेन प्रसिद्धस्य निषेधेनानङ्गास्त्रस्य जगज्जैत्रस्य विशेषः
कोऽप्याविष्कृतो जगज्जयकार्यविषयः । तादृशमपीदं जगद्विजयसमर्थमहो यथेदं प्रति-
विशिष्टमिति ।।</p>
<lg type="mula">
<l>न देवकन्यका नापि गन्धर्वकुलसम्भवा ।</l>
<l>तथाप्येषा तपोभङ्गं विधातुं वेधसोऽप्यलम् ।। ३२३ ।।</l>
</lg>
<p>इयं देवानां कन्यका योषिन्न भवति । सम्भवत्यस्मादिति सम्भवः । गन्धर्वाणां
देवविशेषाणां कुलं वंशः सम्भवः, तत्र वा सम्भूतिरस्या इति गन्धर्वकुलसम्भवा
न भवति । सा हि स्त्रीजातिरत्यन्ताभिरूपा । तथापि पूर्ववत् विशेषविवक्षायाम् ।
यदाह- एषा स्त्री या न तज्जातिः । वेधसोऽपि येन सृष्टा, यो वा वीतरागः प्रागेवान्यस्य ।
तपसो विषयसंयमस्य भङ्गं निवृत्तिं विधातुं कर्तृमलं समर्था । किमिदं रूप चातुर्यम् ।
इह देवजात्यादे रूपोत्कर्षवत्त्वनिवृत्त्या विशेषः, मानुष्यप्येवंविधा या प्रजापतिमपि
रागपरवशं करोतीति दर्शितः ।।</p>
<lg type="mula">
<l>न बद्धा भ्रूकुटिर्नापि स्फुरितो दशनच्छदः ।</l>
<l>न च रक्ताभवद् दृष्टिर्जितं च द्विषतां कुलम् ।। ३२४ ।।</l>
</lg>﻿
