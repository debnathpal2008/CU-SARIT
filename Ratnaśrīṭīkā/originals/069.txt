<pb n="069"/>
<lg type="mula">
<l>सहोक्तिः परिवृत्त्याशीः संकीर्णमथ भाविकम् ।</l>
<l>इति वाचामलङ्काराः स्मर्यन्ते पूर्वसूरिभिः ।। ७ ।।</l>
</lg>
<p>दीपकमावृतिरावृत्तिश्च औणादिक इकारः । समासश्‍च समासोक्तिः ।
अतिशयश्च अतिशयोक्तिः उत्प्रेक्षा च । उदात्तम्, अपह्नुतिः, श्‍लिष्टम्, विशेषश्‍च ।
विरोधोऽप्रस्तुत स्तोत्रं च । व्याजस्तुतिः निदर्शनं च, परिवृत्तिराशीः संकीर्णं च ।
अथ भाविकं च इत्येते यथोक्ताः अलङ्काराः उक्तलक्षणाः स्मर्यन्ते आम्‍नायन्ते
पूर्वसूरिभिः आद्यैराचार्यैः रामशर्मादिभिः काव्यालङ्कारकारैः । कस्येत्याह-- वाचामिति ।
काव्यानां सम्बन्धिनः ।।</p>
<p>तत्र स्वभावोक्तिं तावन्निदर्शयन्नाह--</p>
<lg type="mula">
<l>नानावस्थं पदार्थानां रूपं साक्षाद् विवृण्वती ।</l>
<l>स्वभावोक्तिश्‍च जातिश्‍चेत्याद्या सालंकृतिर्यथा ।। ८ ।।</l>
</lg>
<p>पदार्थानां वस्तूनां जातिक्रियागुणद्रव्याणां रूपं स्वभावम् । किंविशिष्टम् ?
नानावस्थं नाना विचित्रा न त्वेकैव काचित्, अवस्था दशा यस्य तादृशमनेकप्रकारं
साक्षात् अञ्जसा अभिधानव्यापारेण न तु सामर्थ्यात् । विवृण्वती प्रकाशयन्ती सती
या प्रवर्तते सा तादृश्यलंकृ[42b]तिः । आद्या प्रथमा अलङ्कारेष्विह स्वभावोक्तिर्नाम
वेदितव्या, जातिर्नाम वा । अनेन संज्ञाद्वयेन अयमलङ्कारो व्यवह्नियते । स्वभावं
पदार्थानां विचित्रं वक्तीति स्वभावोक्तिः । जातेः पदार्थस्वरूपस्य तथा तथा प्रतिपादक-
त्वेन तादर्थ्याज्जातिः । यथेत्युदाहरति । यथेदं तथान्यदपि तादृशं सर्वमेव द्रष्टव्यम् ।
न त्विदमेवेत्यर्थः । एवमुत्तरत्राप्यनुगन्तव्यम् ।।</p>
<lg type="mula">
<l>तुण्डैराताम्रकुटिलैः पक्षैर्हरितकोमलैः ।</l>
<l>त्रिवर्णराजिभिः कण्ठैरेते मञ्जुगिरः शुकाः ।। ९ ।।</l>
</lg>
<p>एते प्रत्यक्षवर्तिनः शुकाः तुण्डैः चञ्चुभिः आताम्रैः लोहितैः, कुटिलैः वक्रैश्‍च,
पक्षैश्‍च हरितवर्णैः, कोमलैः मृदुभिः कण्ठैश्‍च, त्रिभिर्वर्णैः सितासितलोहितैः राजिभिः
लक्षिताः । मञ्जर्मधुरा गीः शब्दो येषां ते मञ्जुगिरः । इयं शुकजातेः पदार्थस्य विचित्रं
स्वरूपं वक्तीति जातिस्वभावोक्तिरीदृशी द्रष्टव्या ।।</p>
