<pb n="123"/>
<p>यत् यस्मात्कार्ष्ण्यं श्यामत्वं पिश[ङ्ग]ता गौरत्वं चेत्येतौ गुणौ धर्मौ उभयोरम्बु-
राशिपुरुषयोरसाधारणत्वेन भेदकौ विसदृशत्वकरौ पृथग् दर्शितौ शब्देनोपात्तौ
इह प्रयोगे, तस्मादयमुभयव्यतिरेकः प्रतिपत्तव्य इति ।।</p>
<lg type="mula">
<l>त्वं समुद्रश्च दुर्वारौ महासत्त्वौ सतेजसौ ।</l>
<l>इयता युवयोर्भेदः स जलात्मा पटुर्भवान् ।। १८३ ।।</l>
</lg>
<p>त्वं भवान् समुद्रश्च युवां दुर्वारो । दुष्करं वाः पानीयं यस्य समुद्रस्य, पुरुषस्तु
दुर्वारोऽव्याहतप्रसरः । शब्दश्‍लेषः । महासत्त्वौ महान्तः सत्त्वाः मकरादयः ।
महान्ति वा सत्वानि यत्र समुद्रे । महात्सत्वं वीर्यंम् यस्य पुंसः । शब्दश्‍लेषः । सतेजसौ
सह तेजसा वह्निना वाड़वेन वर्तते समुद्रः । पुरुषस्तु सह तेजसा अनुभावेन वर्तते ।
अत्रापि शब्दः श्‍लिष्यते । साम्यमेतत् भिन्दन्नाह । इयता एतावन्मात्रेण युवयोः
समुद्रस्य तव च भेदो वैलक्षण्यं लक्ष्यते । समुद्रो जलात्मा जलमुदकमात्मा यस्य
जडश्चाचिद्रूप आत्मा यस्येति शब्दच्छलम् । भवान् पटुः कुशलः प्राप्त इति ।।</p>
<p>तद्विभजते--</p>
<lg type="mula">
<l>स एष श्‍लेषरूपत्वात् सश्‍लेष इति गृह्यताम् ।</l>
<l>साक्षेपश्च सहेतुश्च दर्श्यते तदपि द्वयम् ।। १८४ ।।</l>
</lg>
<p>स एष ईदृशो व्यतिरेकः सह श्‍लेषेण वर्तते सश्‍लेष इत्येवं गृह्यतां व्यवह्रिय-
ताम् । कुतः श्‍लेषो यथोक्तरूपः स्वभावो यस्य तस्य भावः तस्मात् । सहाक्षेपेण सह च
हेतुना तिष्ठतीति साक्षेपश्च सहेतुश्चेति द्वावपरौ व्यतिरेकौ विद्येते । तदप्येतद् द्वयं न
केवलमन्यत् । दर्श्यते उदाहृ/?/यते ।।</p>
<lg type="mula">
<l>स्थितिमानपि धीरोऽपि रत्नानामाकरोऽपि सन् ।</l>
<l>तव कक्ष्यां न यात्येव मलिनो मकरालयः ।। १८५ ।।</l>
</lg>
<p>भवानिव स्थितिमान् मर्यादावानपि धीरोऽपि निर्विकारोऽपि रत्नानां मुक्ता-
प्रबालानाम् आकरो निलयोऽपि सन् तव कक्ष्यां समतां न यात्येव मकरालयः । समुद्रो
मलिनः अशुद्धः । त्वं तु परिशुद्ध इति साक्षेपोऽयमीदृशो व्यतिरेकः प्रतिपत्तव्यः । न
यातीति निषेधनादिति ।।</p>﻿
