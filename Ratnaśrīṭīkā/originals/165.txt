<pb n="165"/>
<p>इत्युक्तेन विधिना उत्साहो भावविशेषः प्रकृष्ट आत्मा अस्येति प्रकृष्टात्मा परां
कोटिमारूढ़ोऽभिव्यक्तत्वात् । वीरश्चासो रसश्च तस्य स एवात्मा स्वभावः तेन लक्षितः
तिष्ठन् वर्तमानो वीररसतामापन्नः । तासामनन्तरोक्तानां गिरां काव्यरूपाणां रसवत्त्वं
वीररसयोगितां समर्थयितुं कर्तुमीश्वरः समर्थ इति ।।</p>
<lg type="mula">
<l>यस्याः कुसुमशय्यापि कोमलाङ्ग्या रुजाकरी ।</l>
<l>साधिशेते कथं देवी हुताशनवतीं चिताम् ।। २८४ ।।</l>
</lg>
<p>यस्या देव्याः कोमलमङ्गमस्या इति कोमलाङ्ग्याः मार्दवगुणेनैव केवलेन
निर्मिताया अत एव कुसुममयी शय्या कुसुमशय्या पुष्पतल्पमत्यन्तकोमलं किमुतान्यत् ?
रुजाकरी पीड़ाहेतुः । सेयमेकान्तसुकुमारदेहा देवी हुताशनवतीमनलज्वालाकरालां
चितां चितिमन्तशय्यां कथं नामाधिशेते ? तस्य मार्दवस्य किमिदं शयनम् ? हा
दग्धदैव ! किमिदं व्यवसितं त्वया इति ।।</p>
<p>कतमोऽयं रस इति प्रकटयति--</p>
<lg type="mula">
<l>इति कारुण्यमुद्रिक्तमलङ्कारतया स्मृतम् ।</l>
<l>तथापरेऽपि बीभत्सहास्याद्भ‍ुतभयानकाः ।। २८५ ।।</l>
</lg>
<p>इति कथितेन [पथा] यथा कारुण्यं शोको भावविशेषः कारुण्याख्यरसविशेषाश्रयः
उद्रिक्तमभिव्यक्तमागतं करुणरसात्मना वर्तमानमलङ्कारतया काव्यभूषणत्वेन स्मृतम्
इष्टं तज्ज्ञैरिति । तथेत्यादि । यथा रतिक्रोधोत्साहशोकोद्रेकरूपाश्च[78b]त्वारो
[शृङ्गार]रौद्रवीरकरुणा रसा निदर्शितास्तथाऽपरे शेषाश्चत्वारो जुगुप्साहासविस्मय-
भयभावोद्भावस्वभावाः, बीभत्सश्च हास्यश्च अद्भ‍ुतश्च भयानकश्चेति बीभत्सहास्याद्भ‍ुत-
भयानका रसा निदर्श्यन्त इति शेषः ।।</p>
<lg type="mula">
<l>पायं पायं तवारीणां शोणितं पाणिसम्पुटैः ।</l>
<l>कौणपाः सह नृत्यन्ति कबन्धैरन्त्रभूषणाः ।। २८६ ।।</l>
</lg>
<p>देव ! तवारीणां त्वत्कृपाणकृतान्तपीतजीवितानां शोणितं रक्तं पाणिसम्पुटैः
अञ्जलिभिः पायं पायमभीक्ष्णं पीत्वा मत्ताः कौणपाः राक्षसा अन्त्राणि भूषणानि
रक्तकुसुमदामायमानानि येषामित्यन्त्रभूषणाः कबन्धैः विशिरोभिः शरीरैः सह
