<pb n="183"/>
<p>अरुणचरणचञ्चवो हंसविशेषा राजहंसाः । तेषां कूजितम् निनदः मदेन
सामयिकेन हर्षोत्कर्षेण मञ्जुलं मधुरं वर्धते विजृम्भते । मयूराणां च रुतं कूजितं
पुनरुत्क्रान्तमपगतं सौष्ठवमुत्कर्षो यतः, तत् क्षीयते निवर्तते । वृद्धिक्षययोः क्रियापदार्थयोः
विरुद्धयोर्मिथः संसर्गस्यैकत्र सन्निधेर्दर्शनमिति लक्षणं योज्यम् ।।</p>
<lg type="mula">
<l>प्रावृषेण्यैर्जलधरैरम्बरं दुर्दिनायते ।</l>
<l>रागेण पुनराक्रान्तं जायते जगतां मनः ।। ३३३ ।।</l>
</lg>
<p>जलधरैः प्रावृषि भवैः कारणैः अम्बरमाकाशं दुर्दिनायते भिन्नाङ्गं जायते ।
जगतां मनः पुनस्तै रेव रागेण रतिभावेनाक्रान्तं विषयीकृतं रक्तं जायते । अत्र दुर्दिनत्व-
रक्तत्वयोर्विरागरागरूपयोः गुणपदार्थयोः विरोधप्रतिपत्तिरिति लक्षणं योज्यम् ।।</p>
<lg type="mula">
<l>तनुमध्यं पृथुश्रोणि रक्तौष्ठमसितेक्षणम् ।</l>
<l>नतनाभि वपुः स्त्रीणां कं न हन्त्युन्नतस्तनम् ।। ३३४ ।।</l>
</lg>
<p>तनु कृशं मध्यम् । पृथुर्महीयसी श्रोणिः नितम्बो रक्तश्चौष्ठोऽधरः । असितं
कृष्णमीक्षणमक्षि । नता निम्‍ना नाभिः । उन्नतौ स्तनौ यत्र तादृशं स्त्रीणां वपुः
शरीरं कं नाम नरं [न] हन्ति चक्षुःप्रीतिमनःसङ्गादिक्रमेण दशमीं दशां कं न नयति ?
सर्वमेतादृशं जनं हन्ति । अत्र तनुमध्यपृथुश्रोणिप्रभृतीनां शरीरावयवद्रव्याणां
परस्परविरोधिनां संसर्गदर्शनमिति लक्षणं योजनीयम् ।।</p>
<lg type="mula">
<l>मृणालबाहु रम्भोरु पद्मोत्पलमुखेक्षणम् ।</l>
<l>अपि ते रूपमस्माकं तन्वि ! तापाय कल्पते ।। ३३५ ।।</l>
</lg>
<p>मृणालवद्बाहू रम्भा कदली तद्वदूरू पद्ममिव मुखमुत्पलवदीक्षणे यत्र तत्तादृश-
मत्यन्तशीतवस्तुसरूपमपि रूपं ते तव सम्बन्धि तन्वि ! तापाय तप्त्यर्थमस्माकं कल्पते
[85a] भवति । किमिदं विरुद्धम् ? अत्र शीतगुणस्य तद्वतो वा द्रव्यस्य बाहुप्रभृतेः
तत्समुदायस्य वा रूपस्य शरीरद्रव्यस्य तापेनोष्णताकारिकर्मणा सह विरोध इति
द्रष्टव्यम् ।।</p>
<lg type="mula">
<l>उद्यानमारुतोद्ध‍ूताश्‍चूतचम्पकरेणवः ।</l>
<l>उदश्रयन्ति पान्थानामस्पृशन्तोऽपि लोचने ।। ३३६ ।।</l>
</lg>﻿
