<pb n="184"/>
<p>उद्यानेषु मारुतैरुद्ध‍ूताश्‍चूतानां चम्पकानां च रेणवः पौष्पाः परागाः । पान्थानां
विरहिणां लोचनमस्पृशन्तोऽपि दूर एव दृश्यमाना उदश्रयन्ति । उदस्रवन्तीत्यपि
पठ्यते । उभयत्रापि रोदयन्तीत्यर्थः । तच्च विरुद्धम् । स्पृशतामेव रेणूनां नयनजलोद्गम-
निमित्तत्वात् । कथमस्पृशन्त उदश्रयन्ति ? अत्र स्पर्शनिषेधोदश्रयणयोः क्रिययोर्विरोध
इति द्रष्टव्यम् । कूजितमित्यादेः [<ref>२.३३२</ref>] अस्य च को विशेषः । उभयत्रापि क्रिया-
विरोधात् । तत्र भिन्नाधिकरणयोः क्रिययोर्विरोधः । इह त्वभिन्नाधिकरण्योरिति
महान् विशेषः । अन्यत्राप्येवंप्रकारत्वाद्विशेषस्थितेरिति ।।</p>
<lg type="mula">
<l>कृष्णार्जुनानुरक्ताऽपि दृष्टिः कर्णावलम्बिनी ।</l>
<l>याति विश्वसनीयत्वं कस्य ते कलभाषिणी ।। ३३७ ।।</l>
</lg>
<p>कलभाषिणि ! ते दृष्टिः कस्य नाम विश्वसनीयत्वम् विस्रब्धतां याति ? न
कस्यचित् । कुतः ? यतः कृष्णे नारायणे कृष्णायां द्रौपद्यां वा अर्जुने धनञ्जये चानुरक्ता
सती कर्णं तद्विपक्षमङ्गराजमवलम्बते भजते, तस्माद्विरुद्धपक्षपातिनी कथमियं विश्वास्वा
खलेति शब्दच्छलेन विरोधः प्रतीयते । वस्तुतस्तु दृष्टिः कृष्णा श्यामा क्वचिदर्जुना
धवला अनुरक्ता ताम्रा च स्‍निग्धा वा कर्णं च श्रुतिपथमायातत्वादवलम्बत
इत्यविरोधः । श्‍लेषानुविद्धोऽयमीदृशो विरोधः प्रतिपत्तव्य इति ।।</p>
<p>विरोधमुपसं[हरति]--</p>
<l>इत्यनेकप्रकारोऽयमलङ्कारः प्रतायते ।</l>
<p>इति कथितेन क्रमेणायं विरोधोऽलङ्कारोऽनेको विचित्रः प्रकारो विकल्पोऽस्येति
अनेकप्रकारः प्रतायते प्रसरति प्रतीयते लक्ष्यते वा ।</p>
<p>अपरोऽपि प्रकारः कश्चिदुदाह्रियते--</p>
<lg><l>सद्वयोऽप्यद्वयः सोऽयमुन्मुखोऽप्यनताननः ।</l>
<l>कर्कशोऽपि मृदुस्पर्शः स्तनभारो मृगीदृशाम् ।। इति ।</l></lg>
<trailer>।। इति विरोधचक्रम् ।।</trailer>
<p>अप्रस्तुतस्तोत्रमादर्शयन्नाह--</p>
<lg type="mula">
<l>अप्रस्तुतप्रशंसा स्यादप्रक्रान्तेपु या स्तुतिः ।। ३३८ ।।</l>
</lg>﻿
