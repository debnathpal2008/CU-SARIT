<pb n="063"/>
<lg><l>स्थिरोदकेषु व्यवदातविक्रम-
स्तरङ्गिणीं यः सहसा विगाहते ।</l>
<l>नवाम्बुवेगोद्धतरोधसं गतिं
तृणाश्मनोरन्यतरां स गच्छति ।।</l></lg>
<lg><l>सुदृष्टशास्त्रोऽपि हि सज्जनाकुले
विमृष्य साधुः सदसि प्रवर्तते ।</l>
<l>वशीव सर्वत्र तु वीतसंभ्रमः
समुद्वमत्येव खलः स्ववाग्विषम् ।।</l></lg>
<lg><l>पुनः प्रकर्षन्ति विशन्ति हृत् सतां
हरन्त्यवस्कन्द्य नरेद्रवद्ध‍ुरम् ।</l>
<l>क्षिपत्यगाधेऽपि कथार्णवे मुखं
निपीतभूयिष्ठमिदं जगत् खलैः ।।</l></lg>
<lg><l>विनागमं तद्विदुपासनं विना
विनाभियोगं प्रतिभागुणं विना ।</l>
<l>विनाभिशापं मतिविभ्रमं विना
न वक्तुमिच्छा पुरुषस्य जायते ।। इति ।</l></lg>
<p>वरमेवमनधीतविद्यो न पु[न]र्दु रधीतविद्यः । यथोक्तमाचा[39b]र्यकम्बलेन-</p>
<lg><l>यः सर्वथा[न्ध]स्तिमिराहतश्च
तयोर्वरं पूर्वक एव नूनम् ।</l>
<l>अन्धोऽहमस्मीत्यवलेपशून्यो
न भा[नुदृ]क्तैमिरिकोऽभिमानी ।। इति ।।</l></lg>
<p>स्वयमेवमुपहतं तपस्विनमपरापरदूषणेच्छा बाधते । सेयमन्या विडम्बना ।
यथोक्तमाचार्यमातृचेटेन--</p>
<lg><l>समातिरिक्तव्यसनी य एष सन्
परान् पराहन्त्यभिहत्य वाक्शरैः ।</l>
<l>स पूतिनासा कुपितेन्द्रियः स्वयं
वृणोति दुर्गन्धभयेन नासिकाम् ।।</l></lg>
