<pb n="182"/>
<p>यमो दक्षिणस्या दिशः पतिः । कुवेर उतरस्याः । [वरुणः पश्चिमायाः]
सहस्राक्षः शक्रः प्राच्याः । भवानपि त्वं च । एते[भ्योऽन्ये] नास्या विषयः । इत्यनन्य-
विषयां लोकपाल इत्येवंरूपां श्रुतिं शब्दं बिभ्रति वहन्ति, सर्वैस्तैर्लोकरक्षणात् । अत्र
लोकपालत्वेन विवक्षितेन गुणेन उत्कृष्टैर्यमादिभिः समीकृत्य राज्ञः कस्यचित्
कीर्तनस्मृत्यर्थमिति योजनीयम् ।।</p>
<lg type="mula">
<l>सङ्गतानि मृगाक्षीणां तडिद्विलसितानि च ।</l>
<l>क्षणद्वयं न तिष्ठन्ति घनारब्धान्यपि स्वयम् ।। ३३० ।।</l>
</lg>
<p>मृगाक्षीणां सङ्गतानि प्रेमाणि त[डि]तां विद्युतां विलसितानि च यथायोगं
घनैर्मेघैरारब्धानि घनं निरन्तरमारब्धान्यपि । किं पुनरन्यानि ? स्वयमात्मना प्रकृति-
चापल्यात्, न तु कारणवैगुण्येन घनारब्धत्वात् क्षणद्वयमपि द्वाव[84b]पि क्षणौ
न तिष्ठन्ति । किं पुनश्चिरम् ? यदि परमेकं क्षणं तिष्ठन्ति । इह विवक्षितेन गुणेन क्षण-
मात्रास्थायित्वेनोत्कृष्टैः प्रतीतैस्तड़िद्विलसितैः समीकृत्य स्त्रीप्रेम्णामतिचपलतया
निन्दार्थं कीर्तनमिति लक्षणं योजनीयम् ।।</p>
<trailer>।। इति तुल्ययोगिताचक्रम् ।।</trailer>
<p>विरोधं निदर्शयन्नाह--</p>
<lg type="mula">
<l>विरुद्धानां पदार्थानां यत्र संसर्गदर्शनम् ।</l>
<l>विरोधसाधनायैव स विरोधः स्मृतो यथा ।। ३३१ ।।</l>
</lg>
<p>विरुद्धानामन्योन्यप्रतिद्रन्द्विनां पदार्थानां क्रियागुणादीनां संसर्गस्य सन्निधेः
दर्शनमवगमो यत्रोक्तिप्रकारे । किमर्थम् ? विरोधस्य विप्रतिषेधस्य साधनाय सविशेषं
प्रत्यायनार्थमेव । अत एव विरोधप्रधानत्वात् स उक्तिविशेषः विरोध इति स्मृतः
कथ्यते कविभिः । यथेत्युदाहरति ।।</p>
<lg type="mula">
<l>कूजितं राजहंसानां वर्धते मदमञ्जुलम् ।</l>
<l>क्षीयते च मयूराणां रुतमुत्क्रान्तसौष्ठवम् ।। ३३२ ।।</l>
</lg>﻿
