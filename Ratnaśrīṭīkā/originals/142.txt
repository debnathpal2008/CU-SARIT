<pb n="142"/>
कीदृशः समीक्ष्यते दृश्यते ? न कश्चिन्निरूप्यमाणस्तादृशो धर्मो लभ्यत इत्यर्थः । नु इति
वितर्के, अनुसमीक्ष्यत इति वैकं पदम् ।।</p>
<p>अत्र पराभिप्रायमाशङ्कते--</p>
<lg type="mula">
<l>यदि लेपनमेवेष्टं लिम्पतिर्नाम कोऽपरः ।</l>
<l>स एव धर्मो धर्मी चेत्यनुन्मत्तो न भाषते ।। २२७ ।।</l>
</lg>
<p>लेपनमेव क्रियारूपमिष्टमिष्यते तुल्यो धर्मस्तयोरस्माभिरिति यदि मन्यसे
तदा लेपनव्यतिरेकेण लिम्पतिर्नाम कोऽपरोऽवशिष्यते धर्मी, यस्यासौ धर्मः स्यात् ?
न तावत् शब्दस्य लेपनस्यातदाश्रितत्वेनातद्धर्मत्वात् तदर्थस्तु स्यात् । न चार्थ एव
धर्मः वाच्यवाचकभावविलक्षणत्वाद् धर्मधर्मिभावस्य सर्ववादिनाम् । तदिदमापन्नं
लेपनमेव धर्मो धर्मी चेति । तच्च विप्रतिषिद्धम् अस्वस्थभाषितमिहापनयन्नाह- स
इत्यादि । स एव धर्म आश्रितो लेपनं नाम येनोपमीयते, स एव धर्मी च आश्रयो
लेपनमेव यदुपमानीस्यात् । इत्येवं व्याहतमनुन्मत्तः स्वस्थचित्तो [69b] न भाषते न
वक्‍ति । किंतु उन्मत्त एव विप्रतिषिद्धमभिधत्ते । तथाहि धर्मधर्मिणोराश्रिताश्रयलक्षणयो-
रभेदे तद्विरोधाद् भेदो लोकशास्‍त्रप्रसिद्धः कथमतिवर्तितुमनुसंधत्ते ? न शक्यते ।
अन्योऽप्युन्मत्तो लोकशास्त्रविरुद्धाभिधायी भवन्भवेत् । नहि तस्य शृङ्गमस्ति । कथं
नोन्मत्तः । एवं तावल्लिम्पतितमसोरुपमानोपमेयभावो न घटत इति ।।</p>
<p>यदि लिम्पतिः क्रियारूपो नोपमानं शब्दात्मकस्तु दूरोत्सारित एव कारकार्थः,
तर्हि कर्तृलक्षणो लिम्पतिरुपमानं भवेत् । नायं पक्षो विरुद्ध‍यत इति परमतमुद्भाव्य
निरस्यन्नाह--</p>
<lg type="mula">
<l>कर्तां यद्युपमानं स्यान्‍न्यग्भूतौऽसौ क्रियापदे ।</l>
<l>स्वक्रियासाधनव्यग्रो नालमन्यदपेक्षितुम् ।। २२८ ।।</l>
</lg>
<p>कर्ता लेपनक्रियां प्रति स्वतन्त्रः कारकविशेषः उपमानं तमसः स्यात् इति यदि
मनुषे, नैषोऽपि पक्षोऽपरिहृतः । यत्रासौ कर्ता य उपमानीक्रियते स्वस्याः स्वस्य वा
क्रियाया लेपनस्य साधने निर्वर्तने व्यग्रो व्यापृतः तत्रोपक्षीणसामर्थ्यः । अत एव
क्रियापदे लिम्पतीत्यस्मिन् भावप्रधाने तिङ‍न्त इत्यतः क्रियाङ‍गत्वेनाप्रधानं क्रियाया एव
साध्यत्वेन प्राधान्यम् । कारकार्थस्तु तदुपकरणं तत्सिद्धौ हेयत्वादप्रधानम् । सर्वत्रैव हि
