<pb n="128"/>
<p>विभावनामुद्भावयन्नाह--</p>
<lg type="mula">
<l>प्रसिद्वहेतुव्यावृत्या यत्किञ्चित् कारणान्तरम् ।</l>
<l>यत्र स्वाभाविकत्वं वा विभाव्यं सा विभावना ।। १९७ ।।</l>
</lg>
<p>यथोक्तौ प्रसिद्धस्य लोकप्रतीतस्य साक्षाद्दर्शनात् किञ्चित्कार्यं प्रति हेतोः
कारणस्य कस्यचिद् व्यावृत्या निरासेनापक्षेपात् । कथं तर्हि कार्यसम्भव इत्याह-
यत्किञ्चिदनुरूपंतत्र कारणान्तरं प्रसिद्धात् कारणादन्यन्निमित्तं विभाव्यम् अवगम्यते ।
यत्र कारणान्तरमपि नापेक्ष्यते तत्र का गतिरित्याह- स्वाभाविकत्वं वेति । स्वा-
भाविकं नैसर्गिकं वस्तुधर्मसिद्धं तस्य भावः तत्त्वम् । स्वाभाविकं वा । न केवलं
कारणान्तरं कार्यस्योत्प्रेक्ष्यते । विभाव्यं [चिन्तनीयं] सा तादृशी तल्लक्षणा विभावना
ज्ञेया । विभाव्यते प्रकाश्यते कारणान्तरं स्वाभाविकत्वं वा अनया अस्यामिति वा
विभावना तथाविधोक्तिरिति ।</p>
<p>तमुदारहरन्नाह--</p>
<lg type="mula">
<l>अपीतक्षीबकादम्बमसंमृष्टामलाम्बरम् ।</l>
<l>अप्रसादितसूक्ष्माम्बु जगदासीन्मनोहरम् ।। १९८ ।।</l>
</lg>
<p>पीताः पीतवन्तः । बहुलवचनात् कर्तरि क्तः । आरम्भे वा । अथवा
वनाय पीतप्रतिबद्धवत्साम्</p>
<ref>[रघुवंशे २. १]</ref>
<p>इतिवत् । न तथा अपीता अकृतमधुपानाः सन्तः क्षीबाः मत्ताः कादम्बाः कलहंसाः
असंमृष्टम् अपरिशोधितम् सत् अमलम् अनाविलम् अम्बरम् आकाशम्, कतकादिभिः
अप्रसादितम् अनपनीतकालुष्यं सत् सूक्ष्मम् अच्छम अम्बु च यत्र जगति
तन्मनोहरं सुभगमासीत् अभूदिति ।</p>
<lg type="mula">
<l>अनञ्जितासिता दृष्टिर्भ्रूरनावर्जिता नता ।</l>
<l>अरञ्जितोऽरुणश्‍चायमधरस्तव सुन्दरि ।। १९९ ।।</l>
</lg>﻿
