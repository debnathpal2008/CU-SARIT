<pb n="154"/>
<lg type="mula">
<l>आविर्भवति नारीणां वयः पर्यस्तशैशवम् ।</l>
<l>सहैव विविधैः पुंसामङ्गजोन्मादविभ्रमैः ।। २५४ ।।</l>
</lg>
<p>नारीणां वयः पर्यस्तं क्षिप्तं तदुपमादिनोदयात् शैशवं बाल्यमनेनेति पर्यस्त-
शैशवं यौवनमिति यावत् । अङ्गजः काम उन्मादो विकारहेतुत्वात् । तस्य विभ्रमाः
तदनुरूपा दशाविशेषास्तैः कार्यभूतैर्विविधैर्नानाप्रकारैः चक्षुःप्रीतिमनःसङ्गसंकल्पो-
त्पत्तिनिद्राभङ्गादिभिः१ पुंसां सम्बन्धिभिः सह युगपदेवापूर्वाचारः समाविर्भवति
उदेतीति चित्रमेतत् । प्रतीतो हि हेतुः कार्यात् पूर्वभावी तदुत्पादयति । अयं तु हेतुः
सहैव कार्येण जायसे इति कार्यसहजश्चित्रो हेतुरेवंविधो बोद्धव्यः ।।</p>
<lg type="mula">
<l>पश्‍चात् पर्यस्य किरणानुदीर्णं चन्द्रमण्डलम् ।</l>
<l>प्रागेव हरिणाक्षीणामुदीर्णो रागसागरः ।। २५५ ।।</l>
</lg>
<p>हरिणाक्षीणां रागः पुरुषाभिलाषः । सागरो वैपुल्पादिना । प्रागेव यावन्नेन्दु-
रुदेति उदीर्णो वृद्धिमगमत् । पश्चाद्रागसागरोदयानन्तरं किरणान् पर्यस्य दिक्षु
विक्षिप्य उदीर्णमुदितं चन्द्रस्य मण्डलमित्यपूर्वोऽयं हेतुः । यः कार्यादूर्ध्वमुदेति इति
कार्यान्तरजश्चित्रहेतुरेवंरूप इति ।।</p>
<lg type="mula">
<l>राज्ञां हस्तारविन्दानि कुड्‍मलीकुरुते कुतः ।</l>
<l>देव ! त्वच्चरणद्वन्द्वरागबालातपः स्पृशन् ।। २५६ ।।</l>
</lg>
<p>देव ! तव चरणयोर्द्वन्द्वस्य युगलस्य रागो बालश्चासौ आतपश्चेति बालातपः
तरुणतरणिकिरणसुन्दरः, लोहितत्वादिति । राज्ञां हस्तारविन्दानि कान्त्यादिना
स्पृशन् अभिसारित्वेनामृशन् सन् कुतः कस्मात् कुड्‍मलीकुरुते मुकुलयति । अञ्चलि-
प्रणामत्वेनायुक्तमेतत् । बालातपो हि पद्मोन्मीलनहेतुः । अयं त्वपूर्वो [74b] बालातपो
यः पद्मानि निमीलयतीति । अनुचितकार्यकरणात् अयुक्तकारी चित्रहेतुरेवंविध
इति ।।</p>
<note><lg><l>१. दृङ्‍मनःसड्गसंकल्पा जागरः कृशतारतिः ।</l>
<l>ह्नीत्यागोन्मादमूर्च्छान्ता इत्यनङ्गदशा दश ।।</l></lg></note>﻿
