<pb n="164"/>
<lg type="mula">
<l>निगृह्य केशैष्वाकृष्टा कृष्णा येनाग्रतो मम ।</l>
<l>सोऽयं दुःशासनः पापो लब्धः किं जीवति क्षणम् ।। २८० ।।</l>
</lg>
<p>येन दुरात्मना ममाग्रतः पुरस्तात् केशेषु निगृह्य अवष्टभ्य कृष्णा द्रौपदी प्रिया
आकृष्टा आक्षिप्ता परिभूता, सोऽयमेप पापो दुरात्मा दुःशासनो मया भीमेन लब्धः
प्राप्तः किं क्षणमेकं जीवति ? नैव जीवितुं लभते । एष मया हतो वर्तते कौरवाणां
पश्यताम् । त्रिभुवनमपि संहतमेतत्परित्राणे न समर्थमिति भीमो गर्जति ।।</p>
<p>कोऽयं रस इति दर्शयन्नाह--</p>
<lg type="mula">
<l>इत्यारुह्य परां कोटिं क्रोधो रौद्रात्प्रतां गतः ।</l>
<l>भीमस्य पश्यतः शत्रुमित्येतद्रसवद्वचः ।। २८१ ।।</l>
</lg>
<p>इति उक्तेन प्रकारेण परां कोटिं प्रकर्षनिष्टामारुह्य प्राप्य अनुभावेनाभिव्यक्ति-
मागम्य क्रोधो भावविशेषो रौद्रात्मतां रौद्ररसविशेषम्वभावतां गतः । कस्यासौ क्रोधो
य एवमवदत् ? भीमस्य शत्रुं दुःशासनं पश्यतः । अनेन तादृशवस्तुस्वभावो विभावो
भावयोनिः सूचित इत्येवंविधं वचः काव्यं रसवद्रौद्ररसयोगादिति ।</p>
<lg type="mula">
<l>अजित्वा सार्णवामुर्वीमनिष्ट्वा विविधैर्मखैः ।</l>
<l>अदत्त्वा चार्थमर्थिम्यो भवेयं पार्थिवः कथम् ।। २८२ ।।</l>
</lg>
<p>उर्वीं महीं सार्णवां सहार्णवैर्वर्तत इति चतुःसमुद्रपर्यन्तामजित्वा अनिर्जित्य
अनात्मसात्कृत्वा तज्जयलब्धया च धनसम्पदा विविधैविचित्रैः शास्‍त्रोक्तैरश्वमेध-
विश्वजिद्‌वाजपेयराजसूयादिभिर्मखैर्यागविशेषैः करणभूतैः यागसामान्ये तद्विशेषस्य
साधकतमत्वात् । अनिष्ट्वा यजनमकृत्वा अर्थिभ्यश्च वनीयकेभ्योऽर्थ यथार्थं यथाकाम-
मदत्त्वा अप्रतिपाद्य अहं राजधर्मशून्यः कथं पार्थिवः पृथिवीपतिः भवेयम् ? नैव,
पृथिवीजयादिलक्षणत्वात् पार्थिवताया इति ।।</p>
<p>कतरोऽयं रस इति विवृण्वन्नाह--</p>
<lg type="mula">
<l>इत्युत्साहः प्रकृष्टात्मा तिष्ठन्वीररसात्मना ।</l>
<l>रसवत्त्वं गिरां तासां समर्थयितुमीश्वरः ।। २८३ ।।</l>
</lg>﻿
