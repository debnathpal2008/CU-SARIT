<pb n="054"/>
<p>किं तर्हीदमुच्यत इति आह--</p>
<lg type="mula">
<l>इदमत्युक्तिरित्युक्तमेतद्गौडोपलालितम् ।</l>
<l>प्रस्थानं प्राक्प्रणोतं तु सारमन्यस्य वर्त्मनः ।। ९२ ।।</l>
</lg>
<p>इदमीदृशमनन्तरोक्तं काव्यमत्युक्तिरित्युक्तमाख्यायते तज्ज्ञैरिति अत्युक्तिर्नामेद-
मित्यर्थः । एतदिदमनन्तरोक्तं गौडैः पौरस्त्यैरुपलालितमिष्टमत्यन्तं न वैदर्भसंमत-
मित्याह-- प्रस्थानमित्यादि । प्राक्प्रणीतं पूर्वमुदाहृतं गृहाणि नामेत्यादि प्रस्थानं
प्रकारः सारं जीवितमन्यस्य वैदर्भस्य वर्त्मनो मार्गस्य । तादृशं दाक्षिणात्यैः प्रयु[ज्य]त
इति यावत् ।।</p>
<p>समाधिमधिकृत्याह--</p>
<lg type="mula">
<l>अन्यधर्मस्ततोऽन्यत्र लोकसीमानुरोधिना ।</l>
<l>सम्यगाधीयते यत्र स समाधिः स्मृतो यथा ।। ९३ ।।</l>
</lg>
<p>अन्यस्य वस्तुनः प्रकृतापेक्षया । धर्मः गुणः प्रसिद्धस्ततस्तस्मान्मुख्यादन्यत्र
गौणविषये सम्यक् साधु । लोकसीमानुवर्तित्वमेव सम्यक्त्वमिह द्रष्टव्यम् । आ-
धीयतेऽध्यारोप्यते यत्र । केन ? लोकसीमानुरोधिना लोकप्रतीत्यनुवर्तिना कविना ।
यथा लोकप्रतीतिः समाद[33a]धीत नान्यथेत्यर्थः । स एवंविधो धर्मः समाधिर्नाम
काव्ये स्मृतो विज्ञेय इति विधिः । समाधीयतेऽध्यारोप्यते यस्मिन्निति समाधिः समारोप-
विषय उच्यते । यद्यपि समाधीयमानाद्धर्मादन्यो नास्ति समाधिः तथापि सामान्य-
विशेषभावेन भेदविवक्षया यत्रान्यधर्मः समाधीयते तत् समाधिरित्युक्तम् । गौणशब्द-
व्यवहारः काव्योपयोगी समाधिरिति यावत् । यथेत्युदाहरति ।।</p>
<lg type="mula">
<l>कुमुदानि निमीलन्ति कमलान्युन्मिषन्ति च ।</l>
<l>इति नेत्रक्रियाध्यासाल्लब्धा तद्वाचिनी श्रुतिः ।। ९४ ।।</l>
</lg>
<p>कुमुदानि कैरवा निमीलन्ति निमिषन्ति कमलानि पद्मानि उन्मिषन्ति
चेत्यत्र कतमो धर्मः समाहितः इत्याह- नेत्रेत्यादि । नेत्रस्य क्रिया निमेषोन्मेषलक्षणा
प्रसिद्धो धर्मः तस्मात्ततोऽन्यत्र कुमुदादिषु अध्यासात् समाधानात् समारोपात्
कारणात् । तद्वाचिनी नेत्रक्रियाभिधायिनी श्रुतिर्निमीलन्तीत्यादिका लब्धा प्राप्ता
प्रयुक्तेति यावत् । अर्थानुगामित्वाच्छब्दस्य इत्येवंभूतो भाक्तः शाब्दो व्यवहारः काव्ये
समाधिनाम्ना ख्यायते ।।</p>
