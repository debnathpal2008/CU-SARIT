<pb n="091"/>
उदकम् । अंशुकं पताकारूपं यत्र स तथा । असुरेभ्यो हरिनिर्जितेभ्यो निःशंका
निर्भयास्तदुपक्रमशङ्काविगमात् । ये सुराः, तेषामानन्दः प्रीतिरुत्सवो महस्तत्रोच्छ्रितो
ध्वजः केतुरिति ।</p>
<p>किमिदं रूपकं व्यवह्रियत इत्याह--</p>
<lg type="mula">
<l>विशेषणसमग्रस्य रूपं केतोर्यदीदृशम् ।</l>
<l>पादे तदर्पणादेतत् सविशेषणरूपकम् ।। ८२ ।।</l>
</lg>
<p>विशेषणेन उपाधिना पताकोत्सवसम्भवरूपेण समग्रस्य सूक्तस्य केतोर्ध्वजस्य
यदीदृशस्य अनन्तरोक्तप्रकारं रूपं स्वभावः तस्यार्पणादारोपात् पादे वैष्णवेऽयं ध्वज
इति एतदीदृशं सविशेषणं नाम रूपकं व्यपदिश्यत इति ।।</p>
<lg type="mula">
<l>न मीलयति पद्मानि न नभोऽप्यवगाहते ।</l>
<l>त्वन्मुखेन्दुर्ममासूनां हरणाय व्यवस्यति ।। ८३ ।।</l>
</lg>
<p>तव मुखम् इन्दुः, पद्मानि न मीलयति न संकोचयति [50b] नभोऽपि
नावगाहते । किं तर्हि करोति ? मम असूनां प्राणानां हरणायैव व्यवस्यति प्रयतते ।
किमिदमिति ।।</p>
<p>तद् व्याचष्टे--</p>
<lg type="mula">
<l>अक्रिया चन्द्रकार्याणामन्यकार्यस्य च क्रिया ।</l>
<l>अत्र सन्दर्श्यते यस्माद्विरुद्धं नाम रूपकम् ।। ८४ ।।</l>
</lg>
<p>चन्द्रकार्याणां पद्मनिमीलनादीनाम् अक्रिया अकरणम् । अन्यस्य शस्त्रादेर्यत्
कार्यं प्राणहरणं तस्य क्रिया अत्र प्रयोगे सन्दर्श्यते प्रतिपाद्यते यस्मात्, अतो विरुद्धं
नामेदृशं रूपकमवगन्तव्यम् इति ।।</p>
<lg type="mula">
<l>गाम्भीर्येण समुद्रोऽसि गौरवेणासि पर्वतः ।</l>
<l>कामदत्वाच्च लोकानामसि त्वं कल्पपादपः ।। ८५ ।।</l>
</lg>
<p>गाम्भीर्येणानुत्तानचित्ततया समुद्रोऽसि । गौरवेण गुणलक्षणेन पर्वतोऽसि ।
लोकानां कामम् इष्टं ददासीति कामदत्वाच्च कल्पपादपोऽसि इति कश्चित् स्तूयत् इति ।।</p>
