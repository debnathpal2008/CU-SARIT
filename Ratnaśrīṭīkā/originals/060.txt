<pb n="060"/>
<p>पूर्वा चासौ पूर्वजन्मभावितत्वात्, वासना चेति विग्रहः । सैव गुणो विशेषः,
सद्भिः स्तुतत्वात् । [37a] तस्या वा गुणः यथाप्रत्ययं प्रबोधः स्वानुरूपकार्यजननाभि-
मुखलक्षणो विशेषस्तं हेतुभावेन अनुबध्‍नाति, अपेक्षत इति पूर्ववासनागुणानु-
बन्धि । प्रतिभानं प्रज्ञा तच्च प्रकरणात् काव्यविषयकम् । अद्भ‍ुतमाश्चर्यं लोकस्य कथ-
मीदृशं प्रतिभानं यथेति विस्मयजनकत्वाद् दुर्लभं वाद्भ‍ुतम् । नैसर्गिकी प्रतिभेति यावत् ।
यद्यपिन विद्यते येषां तैरपि काव्याभ्यासः करणीयः । एवं नासौ निष्फला भविष्यती-
त्याह- श्रुतेनेत्यादि । श्रुतेन काव्याङ्गविद्याविषयेण श्रवणेन बहुना निर्मलेन । यथोक्तं
प्राक् । यत्नेन चाभियोगेन अमन्देन यथोक्तं पूर्वम् । करणेन हेतुना पुरुषेणोपासिता
समाराधिता अभ्यस्तेति यावत् । वाक् काव्याङ्गक्रियाकल्पादिविद्यालक्षणविशिष्टा
अर्थात्प्रकरणाद्वा तदन्यथानुपपत्त्या काव्यसम्पदोऽर्थः सामर्थ्यम् । काव्यव्युत्पत्ति-
प्रस्तावः प्रकरणम् । यथोक्तम्--</p>
<lg><l>अर्थः प्रकरणं लिङ्गं शब्दस्यान्यस्य सन्निधिः ।</l>
<l>सामान्यवाचिशब्दानां विशेषस्थितिहेतवः ।। इति ।</l></lg>
<p>[तुल॰ वाक्यपदीयम्]</p>
<p>अपरन्यायो यथासम्भवमिह सर्वोऽनुसर्तव्यः सामान्योक्तिभूयस्त्वात् । कमपि
कञ्चित् सहजशक्त्यविरहे यादृशं तत्कल्पमनुग्रहं काव्यरचनासाम[र्थ्यदान]लक्षणम् ।
ध्रुवमवश्यं करो[37b]त्येव उपासितुः पुरुषस्य । नात्र सन्देहः । तस्मान्नैसर्गिकी
प्रतिभा नास्ति ममेति नोपासितव्यैव सरस्वती । कामधेनुरवश्यमेवानुग्रहीष्यतीति
[ध्येयम्] ।।</p>
<lg type="mula">
<l>तदस्ततन्द्रैरनिशं सरस्वती
श्रमादुपास्या खलु कीर्तिमीप्सुभिः ।</l>
<l>कृशे कवित्वेऽपि जनाः कृतश्रमा
विदग्धगोष्ठीषु विहर्तुमीशते ।। १०५ ।।</l>
</lg>
<p>यत एवं न निष्फलं वागुपासनं तत्तस्मात् कारणात् अस्ततन्द्रैरनलसो भूत्वा
अनिशम् अनवरतम् अभियोगाविच्छेदात् क्रमात् श्रुतचिन्ताभावनाक्रमेण सम्प्रदाय-
साद्ग‍ुण्यार्थवर्तिना यथोक्तं प्राक् । उपास्या समाराध्या । अभ्यसनीया यावत्प्रसीदति ।
यथोक्तमाचार्यमातृचेटेन--</p>
