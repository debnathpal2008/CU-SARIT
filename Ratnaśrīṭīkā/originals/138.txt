<pb n="138"/>
<lg>
<l>परिरम्भेषु रम्भोरु ! पयोधरपराकृतम् ।</l>
<l>नास्ति मध्यं तवेत्येतत् विपर्यस्यति मे मनः ।।</l>
</lg>
<p>विपर्यासातिशयोक्तिः ।</p>
<lg>
<l>नीला नेत्रद्युतिः शुद्धा सुदत्या दन्तदीधितिः ।</l>
<l>तस्याः संभिन्नयोर्दत्तो गङ्गायमुनयोः श्रियम् ।।</l>
</lg>
<p>उपमानुगतातिशयोक्तिः ।</p>
<lg>
<l>मुखेन्दुहसितज्योत्स्‍नासङ्गतास्तव सुन्दरि ।</l>
<l>निशाः प्रकाशमायान्ति निमग्‍नशशिमण्डलाः ।।</l>
</lg>
<p>रूपकानुगतातिशयोक्तिः ।</p>
<lg>
<l>नीलया तव लोलाक्षि ! लोलया लोचनत्विषा ।</l>
<l>आपूरिता दिशो भान्ति निशापरिगता इव ।।</l>
</lg>
<p>उत्प्रेक्षानुगतातिशयोक्तिः ।</p>
<p>एवमन्येऽप्यतिशयोक्तिविकल्पा अनुगन्तव्या इति ।।</p>
<trailer>।। इत्यतिशयोक्तिचक्रम् ।।</trailer>
<p>उत्प्रेक्षामालक्षयन्नाह--</p>
<lg type="mula">
<l>अन्यथैव स्थिता वृत्तिश्‍चेतनस्येतरस्य वा ।</l>
<l>अन्यथोत्प्रेक्ष्यते यत्र तामुत्प्रेक्षां विदुर्यथा ।। २१९ ।।</l>
</lg>
<p>चेतनस्य सजीवस्य अचेतनस्य निर्जीवस्य वस्तुनः वृत्तिः अवस्था अन्यथैव
विवक्षितप्रकारापेक्षया अन्येनैव रूपेण यथा भवति [तथा] स्थिता वर्तमाना सती
यथावस्थानादन्येन प्रकारेण अन्यथा उत्प्रेक्ष्यते परिकल्प्यते [68a] यत्र उक्तौ तामेवं-
लक्षणामुत्प्रेक्षां विदुः विदन्ति कथयन्ति कवयः । उत्प्रेक्ष्यते अन्यथाक्रियते वस्तुस्थितिः
अस्याम् अनया इति वा उत्प्रेक्षा । यथेत्युदाहरति ।।</p>
<lg type="mula">
<l>मध्यन्दिनार्कसन्तप्तः सरसीं गाहते गजः ।</l>
<l>मन्ये मार्तण्डगृह्याणि पद्मान्युद्धर्तुमुत्सुकः ।। २२० ।।</l>
</lg>﻿
