<pb n="124"/>
<lg type="mula">
<l>वहन्नपि महीं कृत्स्‍नां सशैलद्वीपसागराम् ।</l>
<l>भर्तृभावाद्भ‍ुजङ्गानां शेषस्त्वत्तो निकृष्यते ।। १८६ ।।</l>
</lg>
<p>शैलैः समन्तकूटादिभिर्द्वीपैः सिंहलप्रमुखैः सागरैर्दक्षिणप्रभृतिभिः सह
वर्तमानां कृत्स्‍नाम् अशेषां महीं त्वमिव वहन् बिभ्रदिति श्‍लेषः । [शेषः] फणिपति-
रनन्तः त्वत्तो निकृष्यते हीयते, भवानेव ततोऽतिरिच्यते । कुतः ? भुजङ्गा नागा
विटाश्चेति शब्दच्छलेन दोषोक्तिः । तेषां भर्तृभावात् स्वामित्वात् तस्य । त्वं तु
साधूनां भर्ता इति सहेतुरयं व्यतिरेको भर्तृभावादिति हेतूपन्यासात् ।।</p>
<p>शब्दोपात्ते प्रतीते वा सादृश्य <ref>[२. १७८]</ref> इत्युक्तं तत्र कतरोऽयं व्यतिरेक इत्याह-</p>
<lg type="mula">
<l>शब्दोपादानसादृश्यव्यतिरेकोऽयमीदृशः ।</l>
<l>प्रतीयमानसादृश्योऽप्यस्ति सोऽनुविधीयते ।। १८७ ।।</l>
</lg>
<p>शब्देनोपादानं प्रत्यय उपादीयतेऽनेनेति शब्दोपादानं यस्य तत् सादृश्यं वस्तु-
द्वयस्य तुल्यत्वं यत्र व्यतिरेके स तथोक्तः । अयं प्रकान्तः । ईदृशः उक्तप्रकारः प्रति-
पत्तव्यः । प्रतीयमानः शब्दोपादानमन्तरेण अर्थप्रकरणादेर्गम्यमानं सादृश्यं यत्र
सोऽप्यस्ति व्यतिरेको न केवलं पूर्वः । स प्रतीयमानसादृश्योऽनुविधीयते ।।</p>
<p>इदानीमुदाह्रियते--</p>
<lg type="mula">
<l>त्वन्मुखं कमलं चेति द्वयोरप्यनयोर्भिदा ।</l>
<l>कमलं जलसंरोहि त्वन्मुखं त्वदुपाश्रयम् ।। १८८ ।।</l>
</lg>
<p>तव मुखं कमलं चेति [द्वे समाने हृद्ये] वस्तुनी, कान्त्याद्युपचारात् प्रतीयमान-
सादृश्ये, अनयोर्द्वयोः भिदा भेदः कथ्यते । कमलं जले संरोहति जायते [इति] जल-
संरोहि । तव मुखं त्वदुपाश्रयं त्वमुपाश्रयोऽधिकरणं यस्येति आश्रयभेदकथनमनयो-
र्वैसादृश्यम् । कान्त्यादिना तु सदृश इति ।।</p>
<lg type="mula">
<l>अभ्रूविलासमस्पृष्टमदरागं मृगेक्षणम् ।</l>
<l>इदं तु नयनद्वन्द्वं तव तद्ग‍ुणभूषितम् ।। १८९ ।।</l>
</lg>
<p>मृगस्येवेक्षणं भ्रुवोर्विलासो नर्तनं विद्यतेऽस्मिन्निति भ्रूविलासमस्पृष्टोऽस्वीकृतो
मदस्य मदकरो रागोऽनेनेति । अस्पृष्टमदरागमिदं प्रत्यक्षम् । तुशब्दो भेदं द्योतयति ।
