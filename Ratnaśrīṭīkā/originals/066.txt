<pb n="066"/>
<lg><l>यशस्करीं तां धुरमादिपौरुषां
पुनः प्रवृत्तां विदधातु शाश्वतीम् ।।</l></lg>
<lg><l>निरस्तदौर्गत्यसमृद्धिशीकरः
शुभोदयात्तृप्तसमस्तसज्जनः ।</l>
<l>पुनस्तथा सद्वरशास्त्रसंकथा--
विनोदरम्यः समय[ः] प्रवर्तताम् ।।</l></lg>
<p>प्रकृतमिदानीं समाप्यताम् । तदेवं काव्यरचनाकीर्तये काव्यव्युत्पत्तये च
काव्यलक्षणशास्त्रस्य प्रयोजनमिति ।</p>
<lg><l>मतं खिलप्रायमिहास्ति दण्डिनः
तदेतदत्र प्रकृतं परिस्फुटम् ।</l>
<l>इतः पुरस्तात् सममेव वर्तते
तदत्र नास्माभिरभावितो विधिः ।।</l></lg>
<lg><l>अर्थप्रधाना प्रतिकर्मितेय--
मर्थान्वयाऽऽस्ते गणिकेव टीका ।</l>
<l>शब्दप्रधाना अपि लब्धवर्णा
[भवन्ति निष्काः सुमनः]प्रसिद्धाः ।।</l></lg>
<lg><l>स्वयं निरामोदमपीह किञ्चन
प्रकर्षभूम्ना प्रथते सदाश्रयात् ।</l>
<l>प्रसिद्धतां पश्य जनेक्षणालयं
कलङ्कमिन्दोः कियतीमुपागमत् ।।</l></lg>
<p>आचार्यदण्डिकृतौ काव्यलक्षणे मार्गविभागपरिच्छेदटीका रत्नश्रीर्नाम समाप्ता ।।१</p>
<note>१ कृतिरियं सिंहलाचार्य रत्नश्रीज्ञानस्य ।।</note>
<lg><l>सौजन्यगुणधोषस्य घोषलीग्रामसद्मनः ।</l>
<l>भदन्तबुद्धदेवस्य सानाथ्यमिदमीदृशम् ।।</l></lg>
<lg><l>घोषलीग्रामकायस्थदेवदत्तकृतात्मना ।</l>
<l>कृतमेतन्मया यत्नादीदृशं सदृशं धियः ।।</l></lg>
