<pb n="145"/>
<p>व्यवहारार्थमुत्प्रेक्षासूचकान् शब्दान् दर्शयन्नाह--</p>
<lg type="mula">
<l>मन्ये शङ्के ध्रुवं प्रायो नूनमित्येवमादिभिः ।</l>
<l>उत्प्रेक्षा व्यजते शब्दैरिवशब्दोऽपि तादृशः ।। २३२ ।।</l>
</lg>
<p>इत्येवंरूपः शब्दराशिरादिर्येषां तर्कयामि कल्पयामि उत्पश्यामि यथेत्येवमादीनां
तैः शब्दैरुत्प्रेक्षा उक्तलक्षणा शब्दान्तरोक्ताप्यव्यक्ता सती व्यज्यते द्योत्यते । इव-
शब्दोप्युक्तेन विधिना तादृश उत्प्रेक्षाव्यञ्जकः । न केवलमेत इति ।।</p>
<trailer>।। इत्युत्प्रेक्षाचक्रम् ।।</trailer>
<p>सूक्ष्मलेशसाधारणप्राधान्यकथने न हेतुं निदर्शयन्नाह--</p>
<lg type="mula">
<l>हेतुश्‍च सूक्ष्मलेशौ च वाचामुत्तमभूषणम् ।</l>
<l>कारकज्ञापकौ हेतू तौ च नैकविधौ यथा ।। २३३ ।।</l>
</lg>
<p>हेतुश्च सूक्ष्मो लेशश्चेति त्रयमेतद् वाचां काव्यानामुत्तमं प्रधानं भूषणम्
अलङ्कारः । उत्तमभूषणमेवैतत्त्रयम् । नत्विदमेव अतिशयोक्त्यादेरपि तथाभावात् ।
एवं च ब्रुवता [यद्भामहोक्तिविरोधो] भवति, तन्निरस्तम् । [तथा च]--</p>
<lg><l>हेतुश्च सूक्ष्मलेशौ च नालङ्कारतया मताः ।</l>
<l>समुदायाभिधेयस्य वक्रोक्त्या नाभिधानतः ।। इति ।</l></lg>
<ref>[काव्यालङ्कारे २.८६]</ref>
<p>इह जनको बीजादिर्गमकश्च धूमादिरिति हेतुद्वयं दृश्यते । तत्र कतमोऽयं हेतुः ?
द्विविधोऽप्यत्र गृहीत इत्याह- कारकेत्यादि । कारको भावाभावरूपस्य कार्यस्य जनकः,
ज्ञापकश्च सत एव कस्यचित् सम्बन्धात् [71a]कुतश्चित्प्रतिपादक इति कारकज्ञापकौ
हि भुवि ज्ञेयौ । तौ च कारकज्ञापकौ । नैको विचित्रो विधः प्रकारो ययोरिति
नैकविधौ भवतः । जन्यकार्यवैचित्र्यात् । यथेत्युदाहरति ।।</p>
<lg type="mula">
<l>अयमान्दोलितप्रौढचन्दनद्रुमपल्लवः ।</l>
<l>उत्पादयति सर्वत्र प्रीतिं मलयमारुतः ।। २३५ ।।</l>
</lg>﻿
