<pb n="042"/>
<lg><l>नन्वहं प्रणत एव, मानिनी सा भवन्तमवधीर्य वर्तते ।</l>
<l>मन्मथस्त्वमसि किं न तन्मथः कुत्र वा न तव काम ! वामता ।। इति ।।</l></lg>
<p>यथार्थो ग्राम्यस्तथा शब्दोऽपि ग्राम्योऽस्ति, सोऽपि वर्जनीय इति दर्शयन्नाह--</p>
<lg type="mula">
<l>शब्देपि ग्राम्यतास्त्येव सा सभ्येतरकीर्तनम् ।</l>
<l>यथा यकारादिपदं रत्युत्सवनिरूपणे ।। ६५ ।।</l>
</lg>
<p>न केवलमर्थे शब्दे वाचकेऽपि ग्राम्यतास्त्वेव न नास्ति । कीदृशीत्याह--
सेत्यादि । सा ग्राम्यता सभ्येतरे असभ्या रथ्यापुरुषास्तेषां कीर्तनं यत् कियदसभ्यसमुदा-
हृतं वचनं ग्राम्यता । पदगतग्राम्यतेत्युक्तम् । यथेति निदर्शनेन व्यनक्ति- रत्युत्सवस्य
निधुवनानन्दस्य निरूपणे प्रकाशने कर्त्तव्ये यकारादिपदं यकारमादिर्यस्य तच्च तत् पदं
चेति विग्रहः । सुसिद्धं खल्वेतदशिष्टवचनम् ।तथाविधं सर्वं ग्राम्यं द्रष्टव्यम् । नेद-
मेवेति यथाशब्दस्यार्थः ।।</p>
<p>अन्यः शब्दे ग्राम्यताप्रकारोऽस्ति, सोऽपि वर्जनीय इति व्युत्पादयन्नाह--</p>
<lg type="mula">
<l>पदसन्धानवृत्त्या वा वाक्यार्थत्वेन वा पुनः ।</l>
<l>दुष्प्रतीतिकरं ग्राम्यं यथा या भवतः प्रिया ।। ६६ ।।</l>
</lg>
<p>पदयोः सन्धानं सङ्गतिरानन्तर्यं तस्य वृत्त्या स्थित्या । वेति समुच्चये । वाक्यस्य
पदसमुदायस्यास[त्त्यादियुक्त][25b]स्यार्थः क्रियाकारकविशेषलक्षणममिधेयं तद्‌भावः ।
स एव वाक्यार्थत्वं तेन वा तेन च हेतुना पुनरपरमेतत् । न केवलं पूर्वकं नैकैक-
पदार्थनिरूपणेन किं तु वाक्यार्थस्य विभावनेनेत्यर्थः । दुष्टामसभ्यां शब्दतः न तु
वस्तुतः, तस्यैव वस्तुनः शब्दान्तरेणादुष्टत्वात् प्रतीतिमवगमं करोतीति दुष्प्रतीतिकरं
वाक्यं ततश्च ग्राम्यमसभ्यं विद्यते । यथेत्युदाहरणेन स्पष्ट्यति । या इत्यस्य पदस्य
भवत इत्यनेन पदेन सन्धाने सति ग्राम्यं प्रतीयते । या तव प्रियेति पदान्तरसन्धाने
निवर्तते । तदीदृशं पदसन्धानं ग्राम्यं बुद्ध्या परिहरणीयमिति ।।</p>
<p>वाक्यार्थग्राम्यमुपहरति--</p>
<lg type="mula">
<l>परं प्रहृत्य विश्रान्तः पुरुषो वीर्यवानिति ।</l>
<l>एवमादि न शंसन्ति मार्गयोरुभयोरपि ।। ६७ ।।</l>
</lg>
