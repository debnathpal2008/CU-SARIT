<pb n="169"/>
आस्यतां स्थीयताम् । अलं मदपेक्षयेति ।।</p>
<p>तद् व्याचष्टे--</p>
<lg type="mula">
<l>सङ्गमय्य सखीं यूना सङ्केते तद्रतोत्सवम् ।</l>
<l>निर्वर्तयितुमिच्छन्त्या कयाप्यपसृतं तथा ।। २९५ ।।</l>
</lg>
<p>सङ्केते कृतसंविदि कस्मिंश्चित् स्थाने सखीमात्मनो यूना केनचित् सह सङ्गमय्य
सङ्गतां कृत्वा तयो रतोत्सवं रहो निर्वर्तयितुं साधयितुमीच्छन्त्या कयापि कयाचिद्
विदग्धया संख्या तथा अनन्तरोक्तेन प्रकारेण परभृतवारणव्यपदेशेनापसृतं ततः
सङ्केतादिति ।।</p>
<trailer>।। इति पर्यायोक्‍तम् ।।</trailer>
<p>समाहितमालक्षयन्नाह--</p>
<lg type="mula">
<l>किञ्चिदारभमाणस्य कार्य दैववशात् पुनः ।</l>
<l>तत्साधनसमापत्तिर्या तदाहुः समाहितम् ।। २९६ ।।</l>
</lg>
<p>किञ्चित्कार्यं प्रसादनादिकमारभमाणस्य साधयितुं सज्जीभूतस्य पुंसो दैववशात्
विधिबलात् कारणात् न तु स्वसामर्थ्यात् । तस्य सिषाधयिषितस्य कार्यस्य साधनं
साध्यते अनेनेति तस्य पुनरपरस्य प्रत्ययस्य कस्यचित्समापत्तिः सन्निधानं या तदेवं-
लक्षणं समाहितमाहुः ब्रुवते कवय इति ।।</p>
<p>तदुदाहरति--</p>
<lg type="mula">
<l>मानमस्या निराकर्तुं पादयोर्मे नमस्यतः ।</l>
<l>उपकाराय दिष्ट्यैतदुदीर्णं घनगर्जितम् ।। २९७ ।।</l>
</lg>
<p>अस्याः प्रियाया मानं प्रतिकूलवर्तितां निराकर्तुं पादयोरेनामस्या वा नमस्यतः
नमतो मे ममोपकाराय आरब्धकार्यानुग्रहार्थं घनस्य मेघस्य गर्जितं मन्मथनिर्भर्त्सित-
मिव मानिनीमानदुःसहमुदीर्णम् उदितं दिष्ट्येत्यानन्दनिवेदनमिष्टसिद्धेः । इह मान-﻿
