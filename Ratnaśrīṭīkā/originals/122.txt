<pb n="122"/>
<p>तमुदाहरन्नाह--</p>
<lg type="mula">
<l>धैर्यलावण्यमाहात्म्यप्रमुखैस्त्वमुदन्वतः ।</l>
<l>गुणैस्तुल्योऽसि भेदस्तु वपुषैवेदृशेन ते ।। १७९ ।।</l>
</lg>
<p>धैर्यं निर्विकारत्वं लावण्यं सौन्दर्यं लवणरसत्वं च माहात्म्यं गुणलक्षणं वैपुल्यं
च प्रमुखम् आदिर्येषामेवमादीनां तैर्गुणैः त्वं विवक्षितः कश्चित् । उदन्वतः समुद्रस्य
तुल्योऽसि । सादृश्यमुक्तम् । भेदं दर्शयन्नाह- भेदस्त्वित्यादि । भेदस्तु विशेषको वपुषा
ईदृशेन दृश्यमाने[न] करचरणादिमता रुचिरेण वपुषा शरीरेणैव नान्यथा ।
तस्येदृशं वपुर्नास्तीति ।।</p>
<p>तद् व्याचष्टे--</p>
<lg type="mula">
<l>इत्येकव्यतिरेकोऽयं धर्मेणैकत्रवर्तिना ।</l>
<l>प्रतीतिविषयप्राप्तेर्भेदस्योभयवर्तिनः ।। १८० ।।</l>
</lg>
<p>इत्येवंप्रकारो यः सोऽयमेकव्यतिरेको विज्ञेयः । कुतः ? एकत्रवर्तिना पुंसि
एकत्र वर्तमानेन धर्मेण स्वभावेनेदृशेन वपुरात्मना शब्दोपात्तेन हेतुना उभयवर्तिनः
पुरुषोदन्वतोः, तस्य भेदस्य विंसदृशत्वस्य प्रतीतेः । [61b] प्रतीतिर्वा विषयो
गोचरः, तस्य तत्र वा प्राप्तेः कारणात् । प्रतीयमानत्वादिति यावत् ।।</p>
<lg type="mula">
<l>अभिन्नवेलौ गम्भीरावम्बुराशिर्भवानपि ।</l>
<l>असावञ्जनसंकाशस्त्वं तु चामीकरच्छविः ।। १८१ ।।</l>
</lg>
<p>अम्बुराशिः सागरः । भवानपि त्वं चाभिन्नवेलौ । अभिन्ना अनतिक्रान्ता
वेला मर्यादा याभ्यामिति । गम्भीरावगाधस्वभावाविति सादृश्यम् । भेदमाह-
असावम्बुराशिरञ्जनसंकाशः अञ्जनेन तुल्यः । कृष्ण इति यावत् । त्वं तु भवान् पुनः
चामीकरस्य सुवर्णस्येव च्छविर्वर्णोऽस्येति चामीकरच्छविर्गौर इति यावत् ।।</p>
<p>तद्विवृणोति--</p>
<lg type="mula">
<l>उभयव्यतिरेकोऽयमुभयोर्भेदकौ गुणौ ।</l>
<l>कार्ष्ण्यं पिशङ्गता चोभौ यत् पृथग् दर्शिताविह ।। १८२ ।।</l>
</lg>﻿
