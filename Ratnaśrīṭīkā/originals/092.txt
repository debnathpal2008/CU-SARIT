<pb n="092"/>
<p>किमिदं रूपकमित्याह--</p>
<lg type="mula">
<l>गाम्भीर्यप्रमुखैरत्र हेतुभिः सागरो गिरिः ।</l>
<l>कल्पद्रुमश्च क्रियते तदिदं हेतुरूपकम् ।। ८६ ।।</l>
</lg>
<p>अत्र प्रयोगे गाम्भीर्यं प्रमुखमादि येषां गौरवादीनां तैः हेतुभिः कारणैः कश्चित्
विवक्षितः पुरुषः सागरः क्रियते, गिरिश्च कल्पद्रुमश्च क्रियते रूप्यते यतः, तत् तस्मात्
इदम् एवंविधं हेतुरूपकम् अवसेयम् । तदिदमनन्तरोक्तं हेतुरूपकमिति योज्यम् ।।</p>
<lg type="mula">
<l>राजहंसोपभोगार्हं भ्रमरप्रार्थ्यसौरभम् ।</l>
<l>सखि वक्त्राम्बुजमिदं तवेति श्‍लिष्टरूपकम् ।। ८७ ।।</l>
</lg>
<p>सखि, तव वक्त्राम्बुजमिदं चारु [राज]हंसोपभोगार्हम् । पद्मं तावत् राजहंसैः
पक्षिविशेषैः उपभोगं निषेवणम् अर्हति, तदुपभोग्यमिति यावत् । तव वक्त्राम्बुजं तु
राजहंसैः नृपवरैः उपभोगमर्हतीति शब्दश्‍लेषः । उभयमपि भ्रमरैः प्रार्थ्यम् अभिलषणीयं
सौरभं गन्धविशेषोऽस्येति भ्रमरप्रार्थ्यसौरभमित्यर्थश्‍लेषः । ईदृशं श्‍लिष्टरूपकमिष्टम्,
श्‍लेषानुविद्धत्वात् इति ।।</p>
<lg type="mula">
<l>इष्टं साधर्म्यवैधर्म्यदर्शनाद् गौणमुख्ययोः ।</l>
<l>उपमाव्यतिरेकाख्यं रूपकद्वितयं यथा ।। ८८ ।।</l>
</lg>
<p>उपमारूपकं व्यतिरेकरूपकमिति रूपकद्वितयमिदमपरमिष्टं शिष्टैः । उपमेति
व्यतिरेक इति वा आख्या संज्ञा तदेकदेशत्वाद्यस्येति विग्रहः कृतः । गौणस्य आरोपितस्य
मुखस्य च प्रधानस्यानुपचितस्य साधर्म्यं साम्यं वैधर्म्यम् असाम्यं च तयोर्दशनात्
प्रकाशनात् कारणात् । यथेति उदाहरति--</p>
<lg type="mula">
<l>अयमालोहितच्छायो मदेन मुखचन्द्रमाः ।</l>
<l>सन्नद्धोदयरागस्य चन्द्रस्य प्रतिगर्जति ।। ८९ ।।</l>
</lg>
<p>अयं मुखचन्द्रमाः, आलोहिता छाया प्रभा यस्य स तथा । केन ? मदेन हेतुना
सन्नद्धोऽवस्थितः उदयकालभावी रागो यस्य तस्य चन्द्रस्य प्रतिगर्जति तेनोपमीयते ।
गौणमुख्ययोरिह रक्ततासाधर्म्यादुपमारूपकमीदृशं दृश्यमिति ।।</p>
