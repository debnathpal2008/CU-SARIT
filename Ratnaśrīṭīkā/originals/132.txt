<pb n="132"/>
<p>तामुदाहरन्नाह--</p>
<lg type="mula">
<l>पिबन्मधु यथाकामं भ्रमरः फुल्लपङ्कजे ।</l>
<l>अप्यसन्नद्धसौरभ्यं पश्य चुम्बति कुड्‌मलम् ।। २०४ ।।</l>
</lg>
<p>फुल्ले प्रबुद्धे पङ्कजे स्थितं मधु मकरन्दं यथाकामम् इच्छानुरूपं पिबन् भ्रमरः ।
असन्नद्धं सौरभ्यमस्मिन्निति असन्नद्धसौरभ्यम् अनुपजाततादृशगुणं कुड्‌मलं चुम्बति ।
पश्य यथा अस्यातिलोलता । इत्यामुखयति कञ्चित् । शब्दार्थस्तावदयमीदृशः
प्रतिभाति ।।</p>
<p>भावार्थमत्र दर्शयन्नाह--</p>
<lg type="mula">
<l>इति प्रौढाङ्गनाबद्धरतिलीलस्य रागिणः ।</l>
<l>कस्याञ्चिदपि बालायामिच्छावृत्तिर्विभाव्यते ।। २०५ ।।</l>
</lg>
<p>इति इह वाक्ये प्रयुक्ते प्रौढ़ायाम् आरूढ़मन्मथविभ्रमविमर्दभूमौ अङ्गनायां
बद्धा निवेशिता रतिः सम्भोग एव लीला विभ्रमो येन यस्य वा तस्य रागिणः ।
कस्याञ्चित् बालायाम् प्रथमवयोवर्तिन्याम् अप्रौढ़ायां कस्याञ्चिद्विषये इच्छाया रागस्य
वृत्तिः प्रसरो विभाव्यते प्रतीयते । न तु साक्षादुच्यते । ततोऽयमेवार्थो विधेयत्वात्
प्रधानम् । शब्दार्थस्तूपसर्जनीभूतस्तत्परत्वाभावाद्वाक्यस्येति ।।</p>
<p>समासोक्तेः प्रभेदं दर्शयन्नाह--</p>
<lg type="mula">
<l>विशेष्यमात्रभिन्नापि तुल्याकारविशेषणा ।</l>
<l>अस्त्यसावपराप्यस्ति भिन्नाभिन्नविशेषणा ।। २०६ ।।</l>
</lg>
<p>[65b] यत्किञ्चिद् वस्तु सामान्याकारप्रतीतमीदृशमिदं नान्यथेति कुतश्चिद्
व्यवच्छिद्य केनचिद् गुणादिना व्यवस्थाप्यते तद्विशेष्यम् । तदेव तन्मात्रमुपाधिभेद-
व्यवच्छेदात् भिन्नमतुल्यं यस्यां सा तथा विशेष्यमात्रेण वा भिन्ना अवयवधर्मस्य
समुदाये न्यासात् । विजातीयविशेष्यापि सती तुल्याकारमभिन्नं विशेषणमुपाधिरस्या-
मिति तुल्याकारविशेषणा या सापीयं समासोक्तिरस्ति । न केवलम् अन्या । यदाह-
अपराप्यस्ति न केवलमेषा । कीदृशी ? भिन्नं किञ्चिदभिन्नं च विशेषणमुपाधिरस्यामिति
भिन्नाभिन्नविशेषणा । विशेष्यं तु उभयत्राभिन्नमिति ।।</p>﻿
