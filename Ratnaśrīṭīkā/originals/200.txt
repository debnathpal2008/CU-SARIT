<pb n="200"/>
<p>इति । न च काव्यशरीरालङ्कारव्यतिरिक्तः कश्चित् काव्यधर्मः सम्भवति यस्ताभ्याम्
असंगृहीतः स्यात् । तदिह यथालक्षणमाभ्यां संगृहीतमिति न किञ्चित् क्षीयते ।।</p>
<p>एवं यथाप्रतिज्ञातमलङ्कार[बाहुल्य]वर्जं पूर्वाचार्योपदर्शितपरिमितालङ्कार-
विकल्पबीजप्रतिसंस्करणं सम्पाद्य निगयमयन्नाह--</p>
<lg type="mula">
<l>पन्थाः स एष विवृतः परिमाणवृत्त्या
संक्षिप्य विस्तरमनन्तमलंक्रियाणाम् ।</l>
<l>वाचामतीत्य विषयं परिवर्तमाना-
नभ्यास एव विवरीतुमलं विशेषान् ।। ३६५ ।।</l>
</lg>
<p>स इति प्रक्रान्तः एषोऽयं निगम्यमानः । स इति वा पूर्वं प्रतिज्ञातः एष
प्रसाधितः । स एष पन्था लक्ष्यलक्षणविकल्परूपो मार्गः । कस्य ? अलंक्रियाणाम् ।
अलङ्काराणां जात्यादीनां सम्बन्धी विवृतः प्रतिसंस्कृतः । अस्माभिरिति गम्यते ।
गम्यमानार्थस्य च शब्दस्य प्रयोगं प्रति कामचार [91a] इत्युक्तम् । जात्यादयोऽलङ्काराः
सामान्यविशेषलक्ष्यलक्षणप्रभेदतः प्रतिपादिता इति यावत् । कथं पुनरनन्ता अलङ्काराः
प्रतिपादयितुं शक्या इत्याशङ्का । यदुक्तम्--</p>
<lg><l>ते चाद्यापि विकल्प्यन्ते कस्तान् कार्त्स्‍न्येन वक्ष्यति ।</l>
<l>किं तु बीजं विकल्पानां पूर्वाचार्यैः प्रदर्शितम् ।</l>
<l>तदेव प्रतिसंस्कर्तुमयमस्मत्परिश्रमः ।।</l></lg>
<ref>[२.१-२]</ref>
<p>तदेवानुसरन्नाह-परिमाणेत्यादि । अलंक्रियाणामलङ्काराणां विस्तरं प्रपञ्चं लक्ष्यलक्षण-
विकल्पात्मकम्, अनन्तमपरिमितं संक्षिप्य संगृह्य</p>
<l>काव्यशोभाकरान् धर्मानलङ्कारान् प्रचक्षते</l> <ref>[२.१]</ref>
<p>इति सकलविकल्पव्यापकेन सामान्यलक्षणेन सास्‍नादिमत्त्वेनेवानन्तं गोप्रभेदं निःशेषं
संगृह्य । परिमाणस्य परिमितेर्वृत्त्या सद्भावेन पञ्चत्रिंशदलङ्काररूपेण परिमाणीकृत्य
परि[माप्य] इति यावत् । विवृत इति प्रकृतम् । न चैतद् व्याहतमाशङ्कनीयम् ।
यद्यपरिमितोऽलङ्कारविस्तरः कथमिह परिमित उक्त इति ? योऽसावपरिमितोऽलङ्कार-﻿
