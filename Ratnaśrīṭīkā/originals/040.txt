<pb n="040"/>
<lg type="mula">
<l>इत्यादि बन्धपारुष्यं शैथिल्यं च नियच्छति ।</l>
<l>अतो नैवमनुप्रासं दाक्षिणात्याः प्रयुञ्जते ।। ६० ।।</l>
</lg>
<p>इत्यादि काव्यम् एवंविधोऽनुप्रासो बन्धस्य रचनायाः पारुष्यं यत्र सौकुमार्य-
विपर्ययः शैथिल्यं च श्‍लेषविपक्षं चकाराद्वैषम्यं च नियच्छति स्वीकरोति यतः, अतः
कारणात्, एवमीदृशमनुप्राशं न प्रयुञ्जते दाक्षिणात्या वैदर्भाः । गौड़ास्तु प्र[24a]यु-
ञ्जत इत्यर्थादुक्तं भवति । ततश्चानुप्रासेऽपि वैदर्भगौडीययोरस्ति कथञ्चिद्विशेष इति ।।</p>
<p>अनुप्रासविशेषत्वात्तत्प्रसङ‍गेन यमकं भञ्जयन्नाह-</p>
<lg type="mula">
<l>आवृत्तिमेव संघातगोचरां यमकं विदुः ।</l>
<l>तत्तु नैकान्तमधुरमतः पश्चाद् विधास्यते ।। ६१ ।।</l>
</lg>
<p>वर्णावृत्तिमेव नान्यत् यमकं विदुः विदन्ति कथयन्ति तज्ज्ञाः इति परमुखेन ।
तद्विदग्धोचितेयं वाचोयुक्तिरिति सर्वत्रानुसरत्वेनाम् । कोऽनयोर्भेद इत्याह- संघात-
गोचरामिति । अयमनयोर्भेदः । एकवर्णविषयावृत्तिरनुप्रासः । अनेकवर्णविषया तु
यमकमिति । संघातः वर्णसमुदायो गोचरो विषयो यस्या इति विग्रह[ः/?/] । तत्
किं नोच्यते इत्याह- तत्त्वित्यादि । तत्तु यमकम् । तुशब्दोऽर्थान्तरविवक्षायाम् ।
एकान्तेन साकल्येन सर्वेण, मधुरं च सर्वं न भवति, प्रायो गूढ़ार्थत्वेन अप्रसन्नत्वात् ।
तत्तु मधुरमेव यत्प्रसन्नम् । समानश्रुत्यनुप्रासयोस्त्वेकान्तमधुरता सर्वथा प्रसन्नत्वात् ।
एकान्तमधुरं चात्र प्रस्तुतम् । अतः नैकान्तमधुरत्त्वात् पश्चाद् दुष्करे विधास्यते प्रति-
पादयिष्यते । प्रभेदतो लक्षणतस्तूक्तमेवेति ।।</p>
<p>यदुक्तं वाचि वस्तुन्यपि रसः स्थित <ref>[१. ५१]</ref> इति तत्रेयता वाचि रसो
दर्शितः । सम्प्रति वस्तुनि रसं विवरीतुमुपक्रमते-</p>
<lg type="mula">
<l>कामं सर्वोऽप्यलंकारो रसमर्थे निषिञ्चति ।</l>
<l>तथाप्यग्राम्यतैवैनं भारं वहति भूयसा ।। ६२ ।।</l>
</lg>
<p>काममित्यभ्युपगमे यदि नामेत्यर्थः । अलङ‍कारोऽर्थालङ‍कारः जात्यादिप्रभेदः
सर्वोऽपि नैक एव कश्चित् अर्थे वस्तुनि रसं माधुर्यं निषिञ्चति आवहति । तथापि एव-
मपि इति विशेषविवक्षायां तां दर्शयति--अग्राम्यतेत्यादि । अग्राम्यतै[24b]वासभ्यतैव
