<?xml version="1.0" encoding="UTF-8"?>
<?xml-stylesheet type="text/css" href="prākṛta.css"?>
<TEI>
<teiHeader>
  <fileDesc>
    <titleStmt>
      <title></title>
      <author></author>
    </titleStmt>
    <publicationStmt>
    </publicationStmt>
    <sourceDesc>
    </sourceDesc>
  </fileDesc>
  <encodingDesc>
  </encodingDesc>
  <revisionDesc>
  </revisionDesc>
</teiHeader>
<text>
<front>
</front>
<body>
<pb n="001"/>
<head>
<p>॥ श्रीः ॥</p>
<p><b>सरस्वतीकण्ठाभरणस्य भोजदेवस्य</b></p>
<p>सनातनकवि-रेवाप्रसाद-द्विवेदिना संशोधितमूलपाठः</p>
<p>साहित्यप्रकाशो नाम</p>
<p><b>शृङ्गारप्रकाशः</b></p>
<p><b>प्रथमः प्रकाशः</b></p>
<p>प्रकृत्यादिप्रकाशात्मा</p>
</head>

<b><lg>
  <l>अच्छिन्नमेखल - मलब्धदृढोपगूढ - मप्राप्तचुम्बन-मवीक्षित-वक्त्रकान्ति ।</l>
  <l>कान्ताविमिश्रवपुषः कृतविप्रलम्भसम्भोगसख्यमिव पातु वपुः पुरारेः॥ १ ॥</l>
</lg></b>
<b><lg>
  <l>यत्पादपङ्कजरजःपरिमार्जितेषु चेतःसु दर्पणतलाऽमलतां गतेषु ।</l>
  <l>शब्दार्थसंपद उदारतराः स्फुरन्ति विघ्नच्छिदेऽस्तु भगवान् स गणाधिनाथः ॥ २ ॥</l>
</lg></b>
<b><lg>
  <l>आत्मस्थितं गुणविशेषमहङ्कृतस्य शृङ्गारमाहुरिह जीवितमात्मयोनेः ।</l>
  <l>तस्यात्मरक्ति / शक्तिरसनीयतया रसत्वं युक्तस्य येन रसिकोऽयमिति प्रवादः ॥ ३ ॥</l>
</lg></b>
<b><lg>
  <l>सत्त्वात्मनाममलधर्म/जन्मविशेषजन्मा जन्मान्तरानुभवनिर्मितवासनोत्थः ।</l>
  <l>सर्वात्मसंपदुदयातिशयैकहेतुर्ज्जागर्त्ति कोऽपि हृदि मानमयो/वतो विकारः ॥ ४ ॥</l>
</lg></b>
<!-- NOTES pg=001!-->
१.
२.<note place="app">उच्यते चाभिनवेन 'येषां काव्यानुशीलनाभ्यासवशाद् विशदीभूते मनोमुकुरे
वर्णनीयतन्मयीभवनयोग्यता ते हृदयसंवादभाजः सहृदया' इति ध्वन्यालोकलोचने ।</note>
३.<note place="app">उक्तं रत्नेश्‍वरेण रूढाहङ्कारतौर्जित्यमित्यस्य व्याख्याने स.क.(१.१०९) तात्कालिकनिमित्तोपनिपाते
वासनाविकासात् तमोनिर्भेदस्थानेषु सुप्तप्रबुद्ध इव स्थायिभिरसंसृज्यमानः प्रथम—प्रादुर्भूतोऽभिमानोऽहङ्कारः ॥
रक्‍तिरित्येव युक्‍तः पाठः शृङ्गारादेः रत्यादिवासनावतैव सचेतसा अनुभूतेः ।</note>
४.<note place="app">यथा चोच्यते सरस्वतीकण्ठाभरणालङ्कारे— 
<lg>
  <l>विशिष्टादृष्टजन्मायं जन्मिनामन्तरात्मसु ।</l>
  <l>आत्मसंपद्गुणोद्भूतेरेको हेतुः प्रकाशते ॥ इति (५.२)</l>
</lg></note>

<pb n="002"/>
<b><lg>
  <l>तात्पर्यमेव वचसि ध्वनिरेव काव्ये सौभाग्यमेव गुणसंपदि वल्लभस्य ।</l>
  <l>लावण्यमेव वपुषि स्वदतेऽङ्गनायाः शृङ्गार एव हृदि मानवतो जनस्य ॥ ५ ॥</l>
</lg></b>
<b><lg>
  <l>शृङ्गार-वीर-करुणाद्भुत-रौद्र-हास्य-बीभत्स-वत्सल-भयानक-शान्त-नाम्नः ।</l>
  <l>आम्नासिषुर्दश रसान् सुधियो वयं तु शृङ्गारमेव रसनाद् रसमामनामः ॥ ६ ॥</l>
</lg></b>
<b><lg>
  <l>वीराद्भुतादिषु च येह रसप्रसिद्धिः सिद्धा कुतोऽपि वटयक्षवदाविभाति ।</l>
  <l>लोके गतानुगतित्ववशादुपेतामेतां निवर्त्तयितुमेष परिश्रमो नः ॥ ७ ॥</l>
</lg></b>
<b><lg>
  <l>अप्रातिकूलिकतया मनसो मुदादेर्यः संविदोऽनुभवहेतुरिहाभिमानः ।</l>
  <l>ज्ञेयो रसः स रसनीयतयाऽऽत्मश/रक्ते रत्यादिभूमनि पुनर्वितथा रसोक्तिः ॥ ८ ॥</l>
</lg></b>
<b><lg>
  <l>रत्यादयोऽर्धशतमेकविवर्जिता हि भावाः पृथग्विधविभावभुवो भवन्ति ।</l>
  <l>शृङ्गारतत्त्वमभितः परिवारयन्तः सुप्तार्च्चिषं द्युतिचया इव वर्धयन्ति ॥ ९ ॥</l>
</lg></b>
<b><lg>
  <l>आ भावनोदयमनन्यधिया जनेन यो भाव्यते मनसि भावनया स भावः ।</l>
  <l>यो भावनापथमतीत्य विवर्त्तमानः साहङ्कृते हृदि परं स्वदते रसोऽसौ ॥ १० ॥</l>
</lg></b>
<b><lg>
  <l>रत्यादयो यदि रसाः स्युरतिप्रकर्षे हर्षादिभिः किमपराद्धमतद्‌विभिन्नैः ।</l>
  <l>अस्थायिनस्त इति चेद् भयहासशोकक्रोधादयो वद/बत कियच्चिरमुल्लसन्ति ॥ ११ ॥</l>
</lg></b>
<b><lg>
  <l>स्थायित्वमत्र विषयातिशयान्मतं चेच्चिन्तादयः कुत उत प्रकृतेर्वशेन ।</l>
  <l>तुल्यैव सात्मनि भवेदथ वासनायाः सन्दीपनात्, तदुभयत्र समानमेव ॥ १२ ॥</l>
</lg></b>
<p>अतः सिद्धमेतद् १. रत्यादयः शृङ्गारप्रभवा एकोनपञ्चाशद् भावाः,
२. वीरादयो मिथ्यारसप्रवादाः,
३. शृङ्गार एवैकश्चतुर्वर्गैककारणं रस इति । स चानुभवैकगम्यत्वाद्
असर्वविषयत्वाच्च दुरवसेयः, सम्यगभिनयेषु वा विदग्धशैलूषैः प्रदर्श्यमानः सामाजिकैरव
—धार्य्यते, प्रबन्धेषु वा महाकविभिर्यावदाख्यायमानो विदुषां मनीषाविषयमवतरति । तत्र
<!-- NOTES pg=002!-->
५. वचसीति वार्त्तालापो विवक्षितः । यथातथेतिवचनयोजनेन नेयोऽत्र वाक्यार्थः यथा विवक्षाविषयीभूतोऽर्थो
वचसि तात्पर्यमिति परिभाष्यते, काव्ये ध्वनिरिति, वल्लभगुणसंपदि सौभाग्यमिति, उत्तमावयवविन्यासत
एवाङ्गनापदवाच्यायां लावण्यमिति तथैव मानिनि जने शृङ्गार इति ।
१०. साहङ्कृताविति रा., साहङ्कृतिनीति तदा युक्तं वचः ।

<pb n="003"/>
न तथा पदार्थाः प्रत्यक्षेण प्रतीयमानाः स्वदन्ते, यथा वाग्ग्मिनां वचोभिरावेद्यमानाः ।</p>
<p>तदाह—</p>
<b><lg>
  <l>अत्थणिवेसा ण हु तह चित्तविआसं कुणंति सच्चविआ१ ।</l>
  <l>जह उण ते उम्मिल्लंता सुकइवओहिं सुसीसंता२॥ १३॥</l></lg></b> इति ।
<lg>
  <l>(अर्थनिवेशा न हि तथा चित्तविकासं कुर्वन्ति संदृष्टाः ।</l>
  <l>यथा पुनस्त उन्मिलन्तः सुकवि—वचोभिः सुकथ्यमानाः॥)</l></lg>
<p>अतोऽभिनेतृभ्यः कवीनेव बहुमन्यामहे, अभिनयेभ्यश्च काव्यमेवेति ।</p>
<p>(<b>काव्यलक्षणम्</b>)</p>
<p>तत् (काव्यं) पुनः शब्दार्थयोः साहित्यमामनन्ति । तद् यथा 'शब्दार्थौ सहितौ
काव्यमि'ति (भामहा. १.१६) ।</p>
<p><b>कः पुनः शब्दः?</b></p>
<p>येनोच्चारितेनार्थः प्रतीयते (मभा. पस्पशा.)</p>
<p>स (शब्दः) द्वादशधा* <b>१. प्रकृतिः, २. प्रत्ययः, ३. उपस्कारः, ४. उपपदम्,
५. प्रातिपदिकम्, ६. विभक्‍तिः, ७. उपसर्जनम्, ८. समासः,
९. पदम्, १०. वाक्यम्, ११. प्रकरणम्, १२ प्रबन्ध</b> इति।</p>
<p><b>कोऽर्थः</b> (कः पुनरर्थः)?</p>
<p>यः शब्देन प्रत्याय्यते ।</p>
<p>स च (अर्थः) द्वादशधा <b>१. क्रिया, २. कालः, ३. कारकम्, ४. पुरुषः, ५. उपाधिः,
६. प्रधानम्, ७. उपस्कारार्थः, ८. प्रातिपदिकार्थः, ९. विभक्त्यर्थः,
१०. वृत्त्यर्थः, ११. पदार्थः, १२. वाक्यार्थ</b> इति ।</p>
<p><b>किं साहित्यम्?</b></p>
<p>यः शब्दार्थयोः सम्बन्धः ।</p>
<p>स च(सम्बन्धः) द्वादशधा <b>१. अभिधा, २. विवक्षा, ३. तात्पर्यम्, ४. प्रविभागः,
५. व्यपेक्षा, ६. सामर्थ्यम्, ७. अन्वयः, ८. एकार्थीभावः,
९. दोषहानम्, १०. गुणोपादानम्, ११. अलङ्कारयोगः,
१२. रसावियोग</b> इति ।</p>
<!-- NOTES pg=003!-->
१. प्राकृतं पदमेतत् तद्‌भवत्वेन नेयं 'सत्यापिता' इत्यस्य मूलस्य, सुसीसंता इति च कस्यचिदपरस्याऽप्रसिद्धस्य
संस्कृतपदस्य, आदिगुरुणा भरतमुनिना प्राकृतस्य संस्कृतविकृतित्वेन गृहीतचरत्वात् । नाट्यशास्त्रे १७.०२
२. वामनाः पुनः सन्दर्भेषु दशरूपकं श्रेय' इति वदन्ति ।
*१–४ शब्दभेदाः प्रथमप्रकाशे, ५–६ द्वितीयप्रकाशे, ९–१२ तृतीयप्रकाशे निरूपिताः ।

<pb n="004"/>
<p>तत्र यद्यपि 'न केवला प्रकृतिः प्रयोक्‍तव्या, न च केवलः प्रत्ययः' (मभा. १.२.६४)
तथापि धर्मनियमाय शास्त्रक्रियाव्यवहारे प्रकृतिप्रत्ययविभागकल्पना । (तत्र)</p>
<p>(<b>१. प्रकृतिः</b>)</p>
<p><b>शब्दार्थभावनायां प्रत्ययात् प्रथममुपादानकारणमिव योपादीयते तां प्रकृतिरिति१</b>
व्यपदिशन्ति ।</p>
<p>सा (प्रकृतिः) त्रिधा— (<b>क</b>) <b>धातुरूपा</b>, (<b>ख</b>) <b>प्रत्ययरूपा</b>, (<b>ग</b>) <b>प्रातिपदिकरूपा</b> च ।</p>
<p>(<b>क. धातुरूपा प्रकृतिः</b>)</p>
<p>धातवः षोढा <b>१. परिपठिता, २. अपरिपठिताः, ३. परिपठिताऽपरिपठिताः,
४. प्रत्ययधातवः, ५. नामधातवः, ६. प्रत्ययनामधातव</b>श्‍चेति । तेषु—</p>
<p><b>१. परिपठिता</b> भूवादयः । यथा—</p>
<b><lg>
  <l>भूयात् तेषां कुले जन्म जा/?/न्तां तेषु सम्पदः ।</l>
  <l>येषां स्वमिति मन्वानाः स्वीकुर्वन्ति स्वमर्थिनः ॥ १४ ॥</l>
</lg></b>
<b><lg>
  <l>कविः सृजति काव्यानि हृद्यादधति सज्जनाः ।</l>
  <l>सूते मुक्ताः पयोराशिर्वहन्ति तरुणीस्तनाः ॥ १५ ॥</l>
</lg></b>
<b><lg>
  <l>न रुणत्सीन्द्रियग्रामं न शृणोषि गुरोर्वचः ।</l>
  <l>नो वर्णयसि मित्राणि कथं गृहणास्यरिश्रियः ॥ १६ ॥</l>
</lg></b>
<p>२. <b>अपरिपठिता</b> आन्दोलयत्यादयः । यथा—</p>
<b><lg>
  <l>नीपानान्दोलयन्नेष प्रेङ्खोलयति मे मनः ।</l>
  <l>पवनो बीजयन्नाशा मानाशामुच्चुलुम्पति ॥ १७ ॥२</l>
</lg></b>
<b><lg>
  <l>तडित्खचयतीवाशा नसन्ते३ शर्म्म वर्हिणः ।</l>
  <l>पान्थस्त्रीश्‍वासवेगौष्ण्यं विधमन्त्यद्बवायवः ॥ १८ ॥</l>
</lg></b>
<b><lg>
  <l>मिलन्त्याशासु जीमूता विक्लवन्ते दिवि ग्रहाः ।</l>
  <l>तापं क्षपयति प्रावृट् क्षीयन्ते कामिविग्रहाः ॥ १९ ॥</l>
</lg></b>
<!-- NOTES pg=004!-->
१. तथा च काशिका 'प्रकृतिरुपादानकारणम्' (सू॰ ५.१.१२) । अत्रत्या काशिकाऽवश्यमेव द्रष्टव्या ।
२. उच्चुलुम्पति विलोपयति ।	३. नसतिराप्नोतिकर्मा (निरुक्ते ७.१७) । जसन्ते यान्ति ।

<pb n="005"/>
<p><b>३</b>. ये सूत्रेष्वेव पठ्यन्ते, न भूवादिषु, ते <b>परिपठिताऽपरिपाठिताः</b>, 'स्कु'
इत्यादयः । यथा—</p>
<b><lg>
  <l>अनुस्कुनुहि मा मन्तून्, वसन्तो मान—घस्मरः ।</l>
  <l>दूति! द्रुतमृतीयस्य जिजावयिषति स्मरः ॥ २० ॥१</l>
</lg></b>
<b><lg>
  <l>मुसलक्षेपहुङ्कारस्तोभैः कलम—कण्डिनि! ।</l>
  <l>कुचविष्कम्भमुत्तभ्नन् निस्तुभ्नातीव ते स्मरः ॥ २१ ॥२</l>
</lg></b>
<b><lg>
  <l>पतयालूनि चेष्टासु मनांसि गृहयालवः ।</l>
  <l>यूनामेकेन रूपेण योषितो दाह्यसातयः ॥ २२ ॥३</l>
</lg></b>
<p>४. सनाद्यन्ताः <b>प्रत्ययधातवः</b> । यथा—</p>
<b><lg>
  <l>मीमांससे न शास्त्रार्थान् कृतार्थयसि नार्थिनः ।</l>
  <l>गोपायसि न सन्त्रस्तान् किमुद्धतमटाट्यसे ॥ २३ ॥</l>
</lg></b>
<b><lg>
  <l>सूर्यीयति सुधारश्मिं नरकीयति नन्दने ।</l>
  <l>अकामं कामयाना त्वां सा जीवन्ती मृतायते ॥ २४ ॥</l>
</lg></b>
<b><lg>
  <l>कपोलौ लोहितायेते बाष्पायेते विलोचने ।</l>
  <l>प्रियप्रणामकाम्यन्ती कृशाङ्गि! कलहायसे ॥ २५ ॥</l>
</lg></b>
<p>५. कण्वादयो <b>नामधातवः</b> । यथा—</p>
<b><lg>
  <l>कण्डूयति न यो मर्म नर्मणा यो हृणीयते ।</l>
  <l>न कुष्यति रुषं यः स राजा राज्यं भिषज्यति ॥ २६ ॥४</l>
</lg></b>
<!-- NOTES pg=005!-->
१. मन्तूनपराधान् माऽनुस्कुनुहि मोदाहर । स्कुञ् उद्‌धरणे । ऋती घृणागत्योः । घृणा दया । ऋतीयस्व दयस्व ।
जिजाव/पयिषति । जु वेगितायां गतावित्यस्येति राघवः । जपतेस्तु ग्रहे जिजापयिषति साहसकौलीनश्‍वभ्रे
पातयितुमिच्छतीत्यर्थः ।
२. कण्डनं प्रतीतचरं गाहासु, न तु खण्डनम् । विष्कम्भः स्तूपः । उत्तम्भः उल्लासः । निस्तुभ्नाति गायति ।
३. सातिः सुखम् । दाह्येभ्यः सातिः सुखम् । योषित्सु सातिपदार्थाऽऽरोपः ।
४. कण्डूयति स्पृशति । हृणीयते लज्जते । कुष् प्रकाशे दैवादिकः, कुष्यति प्रकाशयति । भिषज्यति
चिकित्सते । भिषज् चिकित्सायाम् । राघवोऽत्र तैमिरिकायते ।

<pb n="006"/>
<b><lg>
  <l>वल्गूयति न योऽसाधुमसूयति न साधवे ।</l>
  <l>मन्तूयति न मान्याय महत्सु न महीयते ॥ २७ ॥१</l>
</lg></b>
<b><lg>
  <l>कमिषुध्यन्तु यज्वानः कं मगध्यन्तु मागधाः ।</l>
  <l>कमर्थिनः कुषुभ्यन्तु रामेऽरण्यं भुरण्यति ॥ २८ ॥२</l>
</lg></b>
<lg>
  <l>धातुप्रकरणाद् धातुः कस्य चासञ्जनादपि ।</l>
  <l>आह चायमिमं दीर्घं मन्ये धातुर्विभाषितः ॥</l>
</lg>
(मभा. ३.१.२७ भाष्यम्)
<p>(<b>६. प्रत्ययनामधातवः</b>)</p>
<p>येभ्यः परिपठितधातुभ्यो नामत्वसिद्धये, नामभ्यो वा धातुत्वसिद्धये क्विबादिप्रत्यया
लुप्यन्ते ते प्रत्यये नामनि च धातव इ(श्‍चे)ति प्रत्ययनामधातवः । यथा होड—गल्भ—
क्लीबप्रभृतयः । यथा—</p>
<b><lg>
  <l>गिरो गौर्ब्रह्मकामाशीः श्रियः प्रतिभुवौ भ्रुवौ ।</l>
  <l>शत्रुशीर्मित्रपूर्बाहुर्युधि ते बन्धुता सजूः ॥ २९ ॥</l>
</lg></b>
<p>ब्रह्म ब्राह्मणाः, तेषां कामानाशास्ते इति ब्रह्मकामाशीः कामगवी । शत्रूँन् शास्तीति
शत्रुशीः, मित्राणि पृणातीति मित्रपूः । सजूः सहजोषणः ।</p>
<b><lg>
  <l>होडसे नाभिजातेषु क्लीबसे नाभिमानिषु ।</l>
  <l>विदग्धसि न मुग्धेषु नाऽप्रगल्भेषु गल्भसे ॥ ३० ॥</l>
</lg></b>
<p>होडृ अनादरे, क्लीब् अधार्ष्ट्ये, गल्भ धार्ष्ट्ये ।</p>
<b><lg>
  <l>सविता विधवति, विधुरपि सवितरति, तथा दिनन्ति यामिन्यः ।</l>
  <l>यामिनयन्ति दिनान्यपि सुखदुःखवशीकृते मनसि३ ॥ ३१ ॥</l>
</lg></b>
<!-- NOTES pg=006!-->
१. वल्गु मनोज्ञम् । वल्गूयति प्रियंमनुते । मन्तुः क्रुत् । मन्तूयति क्रुध्यति । महीयते मह पूजायामित्यस्य ।
महत्सु न महीयते पूज्यम्मन्यतां वृणुते ।
२. इषुध अस्त्रधारणे, यज्वानः कं वीरम्, इषुध्यन्तु इषुधिमन्तं कुर्युः, मगध्यन्तु परिवेष्टयन्तु, मगध
परिवेष्टन इत्यस्य । कुषुभ परोपमर्द्देनोपतिष्ठन्ताम् । भुरण्यति भुरण गतौ । भुरण्यति व्रजति ।
कण्वादिर्नामधातुश्‍च भवति ।
३. साधारणधर्मस्य भिन्नत्वान्नोत्रोपमेयोपमा, तृतीयसदृशव्यवच्छेदाऽघटनात् ।

<pb n="007"/>
<p>एवं</p>
<p>१. 'कंसवधमाचष्टे कंसं घातयति',</p>
<p>२. 'आरात्रि विवासमाचष्टे रात्रिं विवासयति',</p>
<p>३. 'पुष्यचन्द्रयोगं जानाति पुष्येण चन्द्रं योजयति',</p>
<p>४. उज्जयिनीतः प्रस्थितो माहिष्मत्यां सूर्योद्‌गमं प्राप्नोति माहिष्मत्यां
सूर्यमुद्‌गमयती'—ति ।</p>
<p>'आख्यानात् कृतस्तदाचष्ट इति णिच्' कृल्लुक् प्रकृतिप्रत्यापत्तिः प्रकृतिवच्च कारकम्',
'आङ्लोपश्‍च कालात्यन्तसंयोगे मर्यादायाम्', नक्षत्रयोगे ज्ञि', 'चित्रीकरणे प्रापी'—ति
स्मर्य्यते ।</p>
<b><lg>
  <l>प्रकृतिः षट्प्रकारैषा धातुरूपा निरूपिता ।</l>
  <l>अथ प्रत्ययरूपापि षट्प्रकारैव कथ्यते ॥ ३२ ॥</l>
</lg></b>
<p>(<b>ख. प्रत्ययरूपा प्रकृतिः</b>)</p>
<p>प्रत्यया हि १सुप्—२तिङ्—३कृत्—तद्धित४—धातुप्रत्यय५—स्त्रीप्रत्यय६—भेदात् षट् प्रकाराः ।
तदन्ता प्रकृतिरपि प्रत्ययरूपा षट्प्रकारैव भवति । सा (द्र. अष्टाध्याय्याः ३–६ अध्यायाः)</p>
<p><b>१. सुप्प्रत्ययान्ता</b> यथा—
अहंयुः, शुभंयुः, सायन्तनम्, चिरन्तनम्, त्वयका, मयका, आमुष्यायणः
अप्सव्यः (६.३.१८), प्राह्‍णेतराम्, प्रगेतराम्, पूर्वाह्‍णेतनम्, समांसमीना इति ।</p>
<p><b>२. तिङ्प्रत्ययान्ता</b> यथा—
पचतितराम्, गच्छतितमाम्, स्पृशतिरूपम्, जल्पतिकल्पम्, जिघ्रतिदेश्यम्, पश्यतिदेशीयम्,
आस्तिकः, नास्तिकः, पचतकि, भिन्धकि, पचतभृज्जत, खादतमोदत इति ।</p>
<p><b>३. कृत्प्रत्ययान्ता</b> यथा—
कृत्त्रिमम्, हृत्रिमम् पाकिमम्, सेकिमम्, सांकूटिनम् सांराविणम्, व्यावक्रोशी,
व्यावहासी, श्यैनम्पाता, तैलम्पाता, जित्वरी, आढ्यङ्करणी इति ।</p>
<p><b>४. तद्धितप्रत्ययान्ता</b> यथा—
गार्ग्यायणः, दाक्षायणः, वार्ष्यायणिः, वार्ष्यायणीयः, फाण्टाहृतः, फाण्टाहृतायनिः,
आभिजित्यः, कौञ्जायन्यः, कुतस्त्यः, तत्रत्यः, पचतितराम्, पचतितमाम् इति ।</p>
<p><b>५. धातुसंज्ञाप्रत्ययान्ता</b> यथा—
चिकीर्षा, कण्डूया, पुत्रीया, कारणा, मिश्रणा, मृगया, अटाट्या, सासहिः, यायावरः,
यायजूकः, चिकीर्षुः, चङ्क्रमण इति ।</p>

<pb n="008"/>
<p><b>६. स्त्रीप्रत्ययान्ता</b> यथा—
गाङ्गेयः, सौदामेयः, कारीषगन्धेयः, द्रौपदेयः, गौरेयः, शार्ङ्गरवेयः, क्राद्रवेयः,
कामण्डलेयः, यौवतेयः, सौरभेयः, बहुस्त्रीकः, सुवधूक इति ।</p>
<p>अथ कथं यौवतेय इति प्रत्ययप्रकृतावुदाहृतम्, यावता 'यूनस्ति' (४.१.७७) इति
एतस्य तद्धितसंज्ञया प्रातिपदिकत्वमेव ।</p>
<p>सत्यमेतत् । स्त्रीसामान्यपर्यायो युवतिशब्दः प्रकृत्यन्तरमस्ति । यथाह 'धर्मार्थाङ्ग—
विद्याकालाननुपरोधयन् कामसूत्रं तदङ्गविद्याश्‍च पुरुषोऽधीयीत, प्राग् यौवनाद् युवतिः'
इति । तस्य ।</p>
<p>'यूनस्तिः' इत्येतस्यैव वा, 'एरक्‍तिन' इति विभाषितङीषो ढगुत्पत्तिः । यथा—
आदितेयः, सौरभेय इति ।</p>
<p>अथ काद्रवेयः कामण्डलेय इति कथम्? ङ्यापोरप्रातिपदिकत्वेऽपि हि
'ङ्‌याप्प्रातिपदिकाद्' (४.१.१) इति विशेषविधानात् । यूनस्तिरित्येतस्य तु तद्धितत्वात्
अस्तु सुबुत्पत्तिः, ऊङस्तु प्रत्ययत्वेन सा न सिद्ध्यति, समर्थाच्च तद्धितेन भवितव्यम् ।
अन्तादिवद्‌भावाद् भविष्यति, तथाहि 'ब्रह्मबन्धूरि'—त्यादौ 'अकःसवर्णे दीर्घः'
(६.१.१०१) इति द्वयोरेकत्वं भवति ।</p>
<p>यद्येवं 'स्त्रीभ्यो ढग्' (४.१.१२०) इति ढक् (ङ्) न सिध्यति, सोऽप्याद्यन्तवद्‌भावाद्
भविष्यती'ति । 'साऽस्य देवता' (४.२.२४) इति ज्ञापकाद् ऊङुत्पत्तेः प्रागेव वा
सुबुत्पत्तिरिति ।</p>
<b><lg>
  <l>उक्ता षोढैवमेषाऽपि प्रकृतिः प्रत्ययात्मिका ।</l>
  <l>अथातः प्रातिपदिकरूपा षोढैव कथ्यते ॥ ३३ ॥</l>
</lg></b>
<p>(<b>ग. प्रातिपदिकरूपा प्रकृतिः</b>)</p>
<p>तत्र— <b>१नामाऽ२व्ययाऽनुकरण३—कृत्४—तद्धित५—समासाः६</b> प्रातिपदिकानि । तदाह—</p>
<p>१. 'अर्थवदधातुरप्रत्ययः प्रातिपदिकम्' (१.२.४५),</p>
<p>२. 'कृत्तद्धितसमासाश्‍च' (१.२.४६),</p>
<p>३. निपातस्य चानर्थकस्य प्रातिपदिकसंज्ञा वक्‍तव्या । (१.२.४६ मभा. वार्त्तिकम्)</p>

<pb n="009"/>
<p>तत्रार्थवद्‌ग्रहणेन नामाव्ययानुकरणानि गृह्यन्ते । कृत्तद्धितसमासास्तु कण्ठोक्त्या । इति ।
नन्वेतेऽप्यर्थवन्त एव ।</p>
<p>सत्यमेतत् । किन्तु कृत्तद्धिताश्‍च प्रत्ययाः, तेषामप्रातिपदिकग्रहणात् प्रातिपदिकसंज्ञा
न प्राप्नोतीति कृत्तद्धितग्रहणेन तदुपसंगृह्‍णाति ।</p>
<p>समासग्रहणेन त्वर्थवत्समुदायस्य समासस्यैव प्रातिपदिकसंज्ञेति ज्ञापयन्
तथाविधस्य वाक्यस्यैतां निवर्त्तयति । तत्र—</p>
<p>(<b>१. नामप्रातिपदिकम्</b>)</p>
<p>अनपेक्षितशब्दव्युत्पत्तीनि सत्त्वभूतार्थाभिधायीनि च नामानि ।</p>
<p>तानि द्विधा— <b>१. आविष्टलिङ्गानि २. अनाविष्टलिङ्गानि</b> चेति । तेषु —</p>
<p><b>१. जातिद्रव्यपरिमाणाभिधायीन्याविष्टलिङ्गानि</b> । तत्र —</p>
<p><b>जाति</b>र्द्विधा १. आकृतिव्यङ्ग्या २. उपदेशव्यङ्ग्या च ।</p>
<p>तयोराद्या यथा— गौः, मृगः, पक्षी, सर्पः, सिंहः, वृक्षः, कुमारी, कुण्डम्, स्त्री,
पुमान्, नपुंसकम् इति ।</p>
<p>द्वितीया यथा— ब्राह्मणः, गार्ग्यः, कठः, क्षत्रियः, वैश्यः, शूद्रः, मूर्द्धाभिषिक्त
अम्बष्ठः, पारशवः, सूतः, वैदेहकः, चण्डाल इति ।</p>
<p><b>द्रव्यं</b> द्विधा १. सापेक्षम् २. अनपेक्षं च ।</p>
<p>तयोराद्यं गुरुः, पिता, पुत्रः, भ्राता, जामाता, मित्रम्, माता, स्वसा, दुहिता, याता,
ननान्दा, भार्या इति ।</p>
<p>द्वितीयं यथा— चैत्रः, मैत्रः, इन्द्रः, उपेन्द्रः, चन्द्रः, सूर्यः, कालः, आकाशः,
प्राची, प्रतीची, शची, लक्ष्मीरिति ।</p>
<p><b>परिमाणं</b> द्विधा १. नियतम् २. अनियतञ्च ।</p>
<p>तयोराद्यं यथा— द्रोणः, खारी, पलम्, भारः, क्रोशः, योजनम्, निवर्त्तनम्, नल्वः
(तल्पः), पणः, पुराणः, गणः, अक्षौहिणी—ति ।</p>
<p>द्वितीयं यथा— संघः, पूगः, सार्थः, समाजः, वर्गः, श्रेणिः, कुटुम्बम्, परिषत्,
पङ्क्तिः, यूथम्, वनम्, सेना इति ।</p>
<p><b>२. गुणसंख्यावचनसर्वनामान्यनाविष्टलिङ्गानि</b> । तेषु
<b>गुणो</b> द्विधा १. अनुरञ्जकः २. अननुरञ्जकश्च ।</p>
<p>तत्राऽनुरञ्जकयोगात् तदनुरक्तानि यथा श्‍वेता, स्वादु, शीघ्रं, मन्दं, दीर्घं, ह्रस्वम्,

<pb n="010"/>
ऋजु, वक्रम्, मृदु, कठिनं, युवा, वृद्ध इति ।</p>
<p>अननुरञ्जकयोगात् तद्‌विपरीतानि यथा— दक्षः, जिह्म—जड—प्राज्ञ—खल—
साधु—स्निग्ध—क्रूर—शूर—भीरु—लघु—गुरु—रिति ।</p>
<p><b>संख्या</b> द्विधा १. लिङ्गवती २. अलिङ्गा चेति । तयोः —</p>
<p>आद्या लिङ्गवती यथा— एकः, एका, एकम्, द्वौ, द्वे, उभौ, उभे, त्रयः, तिस्त्रः,
त्रीणि, चत्वारः, चतस्त्रः, चत्वारीति ।</p>
<p>द्वितीया (अलिङ्गवती) यथा— पञ्च प्रातिपदिकार्थाः (मभा. ५.३.७४), पञ्च वृत्तयः,
पञ्च पदजातानि, षड् विषयाः, षड् बुद्धयः, षडिन्द्रियाणि, अष्टौ वसवः, अष्टौ
मूर्त्तयः, अष्टौ वर्णस्थानानि, दश दिशः, षोडश पदार्थाः, अष्टादश पुराणानि' इति ।</p>
<p><b>सर्वनामानि</b> द्विधा १. सर्वादीनि २. असर्वादीनि च । तेषु—</p>
<p>आद्यानि यथा — 'सर्व, विश्‍व, अन्य, इतर, कतम, यः, सः, एषः, अयं, त्वम्
अहम्' इति ।</p>
<p>द्वितीयानि यथा— 'प्रथम—चरम—अल्प—कतिपय—पूर्व—पर—अपर—दक्षिण—उत्तर—
स्व—अन्तर—सकल—कृत्स्नम्' इति ।</p>
<p>(<b>२. अव्ययप्रातिपदिकम्</b>)</p>
<p><b>प्रायेणाऽलिङ्गसंख्याशक्तीन्यव्ययानि</b> । तानि षोढा—</p>
<p><b>'१अव्यय—२निपात— ३गत्युपसर्ग४ —कर्मप्रवचनीय५—विभक्तिप्रतिरूप६भेदात्</b> ।
तेषु प्रायेण शक्तिसंख्याऽयोगात् स्वरादी<b>न्यव्ययानि</b> । यदाह (मभा. १.१.३८)</p>
<b><lg>
  <l>सदृशं त्रिषु लिङ्गेषु सर्वासु च विभक्तिषु ।</l>
  <l>वचनेषु च सर्वेषु यन्न व्येति तदव्ययम् ॥ ३४ ॥ इति</l>
</lg></b>
<p>(<b>१. अव्ययप्रातिपदिकेषु अव्ययानि</b>)</p>
<p>तानि (<b>अव्ययानि</b>) द्विधा १. सत्त्वगन्धीनि २. असत्त्वगन्धीनि च । तेषु—
<b>सत्त्वगन्धीनि</b> षोढा १. <b>द्रव्यरूपाणि, २. गुणरूपाणि, ३, क्रियारूपाणि, ४. जातिरूपाणि,
५. संज्ञारूपाणि, ६. सम्बन्धिरूपाणीति</b> ।</p>
<p><b>असत्त्वगन्धीन्यपि</b> षोढैव</p>
<p><b>१. क्रियापेक्षीणि, २. क्रियाद्रव्यापेक्षीणि, ३. क्रियाविशेषणानि,</b>
<b>४. क्रियाद्रव्यविशेषणानि, ५. क्रियाविशिष्टरूपाणि,</b>
<b>६. क्रियाद्रव्यविशिष्टरूपाणि</b> चेति । तत्र—</p>

<pb n="011"/>
<p><b>सत्त्वगन्धिभेदेषु</b></p>
<p>१. द्रव्यरूपाणि यथा— स्वः, दिवं, भुवः, विहायसा, रोदसी, आपः,
भूः, ऋचः, शम्, महः, तपः, हाहा, हूहू, इति ।</p>
<p>२. गुणरूपाणि यथा— शश्‍वत्, आपत्, नृपत्, कूपत, कुवित्, सामि,
साचि, द्राक्, स्त्राक्, ज्योक्, मनाक्, ईषद् इति ।</p>
<p>३. क्रियारूपाणि यथा—नमः, स्वस्ति, स्वाहा, स्वधा, वषट्, वौषट्, श्रौषट्,
हन्त, अच्छ, अवः, परिवः एव इति ।</p>
<p>४. जातिरूपाणि यथा— कम्, शंयोः मयः, सायम्, प्रातः, अस्तम्, नक्‍तम्,
दिवा, दोषा, ह्यः, श्‍वः' इति ।</p>
<p>५. संज्ञारूपाणि यथा— क्‍िवम्, सः, सोम्, स्वाहा, ह्राम्, ह्रीम्, ब्रूम्, दिङ्,
ह्नेङ्, ऋङ्, दुङ् इति ।</p>
<p>६. संबन्धिरूपाणि यथा— अन्तः, अन्तरा, ऊर्ध्वम्, बहिः, पारे, मध्ये, समया,
निकषा, आरात्, विष्वक्, पुरः, पश्‍चात् इति ।</p>
<p><b>असत्त्वगन्धिभेदेषु</b></p>
<p>१. क्रियापेक्षीणि यथा— द्वन्द्वम्, यथायथम्, मिथः, अन्योन्यम्,
परस्परम्, इतरेतराम्, परोपराम्, उत्तराधरम्,
अधरोत्तरमिति ।</p>
<p>२. क्रियाद्रव्यापेक्षीणि यथा— साकम्, सार्धम्, सह, समम्, अमा, विना,
ऋते, पृथक्, नाना, अपृथगिति ।</p>
<p>३. क्रियाविशेषणानि यथा— अभीक्ष्णम्, मुहुः, पुनः, भूयः, युगपत्, अजस्त्रम्,
अनिशम्, शनैः, उपांशु, मङ्क्षु, झटिति,
प्राय इति ।</p>
<p>४. क्रियाद्रव्यविशेषणानि यथा— अलम्, बलवत्, सुष्ठु, मृषा, वृथा, मिथ्या,
मुधा, अद्‌धा, ऋधक्, उच्चैः, नीचैरिति ।</p>
<p>५. क्रियाविशिष्टरूपाणि यथा— शश्‍वत्, सपदि, संप्रति, पुरा, असंप्रति,
सनातनम्, साम्प्रतम्, जातु, बाढम्, फाण्टम्,
स्वयम्, कामम् इति ।</p>
<p>६. क्रियाद्रव्यविशिष्टरूपाणि यथा— आविः, प्रादुः, तिरस्, साक्षात्, अलम्, प्राध्वम्,
सत्, असत्, धिक्, हिरुक्, तूष्णीम्, जोषम् इति ।</p>

<pb n="012"/>
<p>(<b>२. अव्ययप्रातिपदिकेषु निपाताः</b>)</p>
<p>जात्यादिप्रवृत्तिनिमित्तानुपग्राहित्वेन असत्त्वभूतार्थाभिधायिनोऽलिङ्गसंख्याशक्तय
उच्चावचेष्वर्थेषु निपतन्तीत्यव्ययविशेषा एव चादयो निपाताः । यदाह—'चादयोऽसत्त्वे'
(१.४.५७) इति ।</p>
<p>ते (निपाताः) खलु १. <b>विध्यर्याः, २. अर्थवादार्थाः, ३. अनुवादार्थाः,
४. निषेधार्था. ५. विधिनिषेधार्थाः, ६. अविधिनिषेधार्था</b>श्‍चेति
षोढा संभवन्ति । तेषु—</p>
<p>१. (विधिः) १. मङ्गलम्, २. अधिकारः, ३. संभ्रमः, ४. नियोगः, ५. समुच्चयः,
६. विकल्प इति विधिः ।</p>
<p>२. (अर्थवादः) १. कुत्सा, २. प्रशंसा, ३. विषादः, ४. हर्षः, ५. ईर्ष्या,
६. विस्मय, इत्यर्थवादः ।</p>
<p>३. (अनुवादः) १. स्मरणम्, २. उपमा, ३. अभ्युपगमः, ४. अनुप्रश्‍नः,
५. परकृतिः, ६. पुराकल्प इत्यनुवादः ।</p>
<p>४. (निषेधः) १. प्रतिषेधः, २. निवारणम्, ३. अपाकरणम्, ४. असूया,
५. गर्हणा, ६. विनिग्रह इति निषेधः ।</p>
<p>५. (विधिनिषेधः) १. संबोधनम्, २. अनुकम्पा, ३. वितर्कः, ४. प्रश्‍नः,
५. पक्षान्तरम्, ६. हेत्वपदेश इति विधिनिषेधः ।</p>
<p>६. (अविधिनिषेधः) १. पदपूरणम्, २. पादपूरणम्, ३. वाक्यपूरणम्, ४. अलङ्कारपूरणम्,
५. वाक्यालङ्कारः, ६. पदसंस्कार इत्यविधिनिषेधः ।</p>
<p>तेषु —</p>
<p>(<b>१. विध्यर्था निपाताः</b>)</p>
<p>(<b>१.१ मङ्गलार्थाः</b>) ओम्, अथ, स्वस्ति, दिष्ट्या, नह, स्म, शश्‍वत्, कच्चिदिति
मङ्गलार्था । यथा —</p>
<p>'ओम् अग्निमीडे पुरोहितम्' (ऋवे. १.१.१),</p>
<p>'अथातो ब्रह्मजिज्ञासा' (ब्रसू. १.१.१),</p>
<p>स्वस्ति नो मिमीतामश्‍विना भगः' (ऋवे. ५.५१.११),</p>
<p>दिष्ट्या वर्धसे,</p>

<pb n="013"/>
<p>नह भोक्ष्यसे भोगन्, (काशिका ८.१.३१)</p>
<p>ऊर्ध्वं मुहूर्त्तात् कटं करोतु स्म भवान्, (काशिका ३.३.१६५)</p>
<p>शश्‍वदध्येष्यामहे,	(सक. १.१.११८)</p>
<p>कच्चिदध्येष्यामहे । (सक. १.१.११८)</p>
<p>(<b>१.२ अधिकारार्थाः</b>) अथ, अथो, यावत्, तावत्, अनु, पुनः, पश्‍चाद्, भूय
इत्यधिकारार्थाः । यथा—</p>
<p>अथ शब्दानुशासनम्, (मभा. १.१.१) ।</p>
<p>अथो त्वमेष्यसि,</p>
<p>यावत् संभवस्तावद् विधिः,</p>
<p>मुनिः कणादमन्वतः, (पाभा.)</p>
<p>पुनः प्रभातं पुनरेव शर्वरी,</p>
<p>पश्‍चादावां विरहगुणितम्, (मेघ. १०८)</p>
<p>भूयश्‍चाह त्वमसि शयने, (मेघ. १०९)</p>
<p>(<b>१.३ संभ्रमार्थकाः</b>) यावत्, तावत्, ननु, पुरा, अङ्ग, हि, हन्त, सीम् इति संभ्रमार्थाः ।</p>
<p>यथा—'यावत् स समयः सममेव तावत्'	(काशिका ८.१.४२) ।</p>
<p>'ननु गच्छामि भोः'	(काशिका ८.१.४२)</p>
<p>'अधीष्व माणवक! पुरा विद्योतते विद्युत्', (काशिका ८.१.४२)</p>
<p>'अङ्ग पच, न हि पच', (काशिका ८.१.३४)</p>
<p>'हन्त प्रशाधि', (काशिका ८.१.३४)</p>
<p>'प्र सीमादित्योऽसृजत्, प्रासृजत् सर्वत्र आदित्य' इत्यर्थः । (ऋवे.२.२८.४)</p>
<p>(<b>१.४ नियोगार्थकाः</b>) परम्, वै, वाव, एव, ह, अह, तु, उ इति नियोगार्थाः । यथा—
धर्म्मः सखा परमहो परलोकयाने,</p>
<p>वेदो वै धर्म्ममूलम्,</p>
<p>द्वे वाव ब्रह्मणो रूपे,	(बृप. ३.२.१)</p>
<p>आत्मैवेदमग्र आसीत्,	(बृप. १.४.१) ।</p>
<p>स होवाच,	(काशिका ८.१.६१) ।</p>
<p>त्वमह ग्रामं गच्छ,	(काशिका ८.१.५६) ।</p>

<pb n="014"/>
<p>आख्यास्यामि तु ते,	(काशिका ८.१.५६) ।</p>
<p>सत्यमु ते वदन्ति,	(१.५.३) ।</p>
<p>(<b>१.५ समुच्चयार्थकाः</b>)</p>
<p>च, वा, आ, अपि, उत, अथ, अथो, तथा इति समुच्चयार्थाः ।</p>
<p>यथा—'अहं च त्वं च वृत्रहन्', (ऋवे. ८.६२.११)</p>
<p>'वायुर्वा त्वा, मनुर्वा त्वा', (१.७.७.२)</p>
<p>'देवेभ्यश्‍च पितृभ्य आ', (ऋवे. १०.१६.११)</p>
<p>'दन्तैरपि नखैरपि', (तैब्रा. ३.६.६)</p>
<p>'दैव्याः शमितार उत मनुष्याः', (तैब्रा. ३.६.६)</p>
<p>'देवानथ पितॄन् स्तुहि',</p>
<p>'अथो खल्वाहुः',</p>
<p>'हारीतोऽत्रिरहं तथा' इति ।</p>
<p>(<b>१.६. विकल्पार्थकाः</b>)—</p>
<p>वा, अथ, अथो, यदि, चण्, चेत्, नेत्, मा इति विकल्पार्थाः</p>
<p>यथा—'राज्यं वा कर्त्तव्यं भाष्यं वा श्रोतव्यम्',</p>
<p>'ऋतौ व्यवेयादथाऽनृतौ पर्ववर्जम्',</p>
<p>'नदीषु स्नायादथो देवखाते',</p>
<p>'यदि शमः किं तपसा',</p>
<p>'त्वं च गन्ता किमत्र मे',</p>
<p>'उपाध्यायश्‍चेदागच्छेद् आशंसे युक्तोऽधीयीय', (मभा. ३.३.१३३)</p>
<p>'नेज्जिह्मयन्त्यो नरकं पताम', (निरुक्तम् १.११.१)</p>
<p>मा कदाचिदिदमापि स्यात्' इति । एवमन्येऽपि प्रयोगाऽनुसारतो द्रष्टव्याः ।</p>
<p>एते च विधेरन्यत्रापि वेदितव्या इति ॥</p>
<p>(<b>२. अर्थवादार्था निपाताः</b>) अर्थवादे—</p>
<p>(<b>२.१ कुत्सार्थाः</b>) हा, धिक्, चित्, नाम, किम्, ह, अपि, जात्विति कुत्सार्थाः ।</p>
<p>यथा— हा किमेवं प्रवर्त्तसे, धिक् प्रमादः, (मवीच. ५.४६, ४७)</p>
<p>कुल्माषाँश्‍चिदाहर, (निरुक्तम् १.४.१२)</p>

<pb n="015"/>
<p>को नामायं सवितुरुदयो यत्र न स्वे स्फुरन्ति,</p>
<p>किमधीते देवदत्तः, (काशिका १.४.९६)</p>
<p>त्वं ह ब्राह्मणोऽसि, (काशिका ८.१.३९)</p>
<p>अपि सिञ्चेत् पलाण्डुम्, (काशिका ८.१.४०)</p>
<p>तत्र जातु गमिष्यसि, (काशिका ८.१.३७) इति ।</p>
<p>(<b>२.२ प्रशंसार्थाः</b>)</p>
<p>तु, पश्य, पश्यत, अह, अहो, यथा, यावत्, चिद् इति प्रशंसार्थाः ।</p>
<p>यथा यस्तु माणवको भुङ्क्ते,</p>
<p>पश्य माणवको भुङ्क्ते, (काशिका १.४.९६)</p>
<p>पश्यत माणवको भुङ्क्ते, (काशिका ८.१.३९)</p>
<p>अह माणवको भुङ्क्ते, (काशिका ८.१.४०)</p>
<p>अहो देवदत्तः पचति शोभनम्, (काशिका ८.१.३७)</p>
<p>यथा पचति शोभनम्,</p>
<p>यावत् करोति चारु,</p>
<p>आचार्यश्‍चिदिदं ब्रूयात् इति (निरुक्तम् १.४.१२)</p>
<p>(<b>२.३ विषादार्थकाः</b>)</p>
<p>ही, ई, हा, हन्त, बत, नाम, भोः, कष्टमिति विषादार्थाः ।</p>
<p>यथा—ही महीशो दृश्यते,</p>
<p>ई ईदृशः संसारः,	(गर. १.९ तिलकः)</p>
<p>हा प्रिये जानकि!,	(उराच. ३.९)</p>
<p>निराश्रया हन्त हता मनस्विता,	(किराता. १.४३)</p>
<p>अहो बत महत् कष्टम्, (मभार. वन. २.६४, गीता—१)</p>
<p>क्व नाम गमिष्यसि,</p>
<p>भोः श्रान्तोऽसि,</p>
<p>कष्टं भोः कष्टम्,	(मवीच. ३.४१, मामा. ९.२०) इति ।</p>
<p>(<b>२.४ हर्षार्थाः</b>)</p>
<p>दिष्ट्या, हन्त, बत, बट्, बाट्, कत्, कथम्, कच्चिदिति हर्षार्थाः ।</p>
<p>यथा— दिष्ट्या न मृतोऽसि सखे!,</p>

<pb n="016"/>
<p>हन्त जीविताः स्मः,</p>
<p>सैवेयं बत मे प्रिया,</p>
<p>बड् महान् असि सूर्य,	(ऋवे. ८.१०१.१२)</p>
<p>बाट् ताभ्यः स्वाहा,	(शुय. १८.४०)</p>
<p>कद् रुद्राय प्रचेतसे,	(ऋवे. १.४३.१)</p>
<p>कथं वत्सो मे रामभद्रः,</p>
<p>कच्चिज्जीवति पार्वती इति (काशिका ८.१.६०, ६१, १०६)</p>
<p>(<b>२.५ ईर्ष्यार्थाः</b>)</p>
<p>ह, अह, प्रत्युत, परम, किन्तु 'अपि नाम' 'यदिनामे'—तीर्ष्यार्थाः ।</p>
<p>यथा— स्वयं हौदनं भुङ्क्ते ३,</p>
<p>उपाध्यायं सक्‍तून् पाययति,</p>
<p>स्वयमह स्थेन याति ३,</p>
<p>उपाध्यायं पदातिं गमयति,</p>
<p>प्रत्युत मामुपालभसे,</p>
<p>देवो भवान् परं भृङ्गिरिटिः,</p>
<p>विद्वानसि किन्तु कितवः,</p>
<p>मातर्यपि मृतायां दीव्यसि,</p>	
<p>भवतु नाम कामचारी तथाप्यसौ पतिरेव,</p>
<p>असि तपस्वी यदि नाम मू्र्खः इति ।</p>
<p>(<b>२.६ विस्मयार्थाः</b>) ही, अहो, अहह, चन, नाम, पश्य, पश्यत, बतेति विस्मयार्थाः ।</p>
<p>यथा— हतविधिललितानां ही विचित्रो विपाकः, (माघ. ११.६४)</p>
<p>अहो रूपमस्याः, (सक. (अलं) २)</p>
<p>अहह माहात्म्यं महीपतेः,</p>
<p>याचिता नैव कुप्यन्ति पुरुषाः केचनैव ते,</p>
<p>अन्धो नाम पर्वतमारोक्ष्यति,</p>
<p>पश्य माणवको ब्रूते,</p>

<pb n="017"/>
<p>पश्यताकाशेन याति,</p>
<p>कोऽयं बत दृश्यते इति ।</p>
<p>एवमन्येऽपि यथा प्रयोगमनुसर्त्तव्याः ।</p>
<p>एते चार्थवादादन्यत्रापि वेदितव्या इति ॥</p>
<p>(<b>३. अनुवादार्था निपाताः</b>)</p>
<p>(<b>३.१. स्मरणार्थाः</b>)</p>
<p>आम्, आः, अये, नाम, नूनम्, हुम्, ओमिति स्मरणार्थाः ।</p>
<p>यथा— आम्, सैषा पञ्चवटी,</p>
<p>आः, स तस्याः संलापः,</p>
<p>आ ज्ञातं स जटायुरेषः,	(उदात्तराघवे २.३१)</p>
<p>अये देवो दाशरथिः,</p>
<p>स नामाऽयं भविष्यति,</p>
<p>नूनमेषा जानकी,</p>
<p>हुं मअरंदो,	(मामा. ७.१)</p>
<p>ओमेवमेतत् इति ।</p>
<p>(<b>३.२ उपमानार्थाः</b>)</p>
<p>इव, वा, यथा, चित्, न, नकिः, नु प्रति इत्युपमानार्थाः ।</p>
<p>यथा— राजेव ब्रूयात्,</p>
<p>मणीवोष्ट्रस्य लम्बेते,	(मभार. १७१.१२)</p>
<p>ज्येष्ठो भ्राता यथा पिता,</p>
<p>अग्निश्‍चिद् भायात्,</p>
<p>मृगो न भीमो कुचरो गिरिष्ठाः, (ऋवे, १.१५४.२)</p>
<p>पावको नकिर्माणवकः,</p>
<p>वृक्षस्य नु ते पुरुहूतवयाः, (ऋवे. ६.२४.३ निरुक्त १.४१९)</p>
<p>अभिमन्युरर्जुनतः प्रति, (काशिका १.४.९२) इति ।</p>
<p>(<b>३.३ अभ्युपगमार्थाः</b>)</p>
<p>ओम, तथा, आम्, नाम, अथकिम्, श्रत्, सत्यम्, वाढमित्यभ्युपगमार्थाः
यथा— ओमिति होवाच,</p>
<p>स तथेति प्रतिज्ञाय,	(कुसं. ६.३)</p>

<pb n="018"/>
<p>आम् यथा ब्रवीषि,</p>
<p>एवं नाम भवतु,</p>
<p>गमिष्यति भवान् ? अथकिम्,</p>
<p>श्रद्दधे यथाऽऽत्थ,</p>
<p>सत्यमसारः संसारः,</p>
<p>वाढमेषोऽस्मि कामन्दकी संवृत्तः (मामा. १ प्रस्तावना) इति ।</p>
<p>(<b>३.४ अनुप्रश्नार्थाः</b>)</p>
<p>ननु, ही, नु,अपि, हुम्, न, किल, ननु, किल, एवम्, शश्वदित्यनुप्रश्नार्थाः ।</p>
<p>यथा— अकार्षीः कटं देवदत्त? ननु करोमि भोः, (काशिका ३.२.१२०)</p>
<p>अकार्षँ ही ह्यः,	(काशिका ८.२.९३)</p>
<p>कथं नु करिष्यामि,	(निरुक्तम् १.४.१७)</p>
<p>अपि भवान् मकरन्दः?	(मामा. ९.४१)</p>
<p>हुम् स एवास्मि,	(निरुक्तम् १.५.७)</p>
<p>न किलैवम्,	(निरुक्तम् १.५.७)</p>
<p>ननु किलैवम्,	(निरुक्तम् १.५.७)</p>
<p>एवमेतत्?	(निरुक्तम् १.५.११)</p>
<p>शश्‍वदेवम् इति ।	(निरुक्तम् १.५.११)</p>
<p><b>३.५.</b> (<b>परकृत्यर्थाः</b>)</p>
<p>इति, एवं किल, खलु, ननु, स्म, अपि, नाम इति परकृत्यर्थाः ।</p>
<p>यथा— नित्यः शब्द इति मीमांसकाः, अनित्य एवेति तार्किकाः,</p>
<p>एवं किलोपाध्यायः पठति,	(काशिका ३.२.११९)</p>
<p>धन्याः खलु धर्ममाचरन्ति,</p>
<p>नन्वेतदकार्षीत् सर्वोऽपि,</p>
<p>इति स्मोपाध्यायः कथयति,</p>
<p>सोऽपि जानात्येव,</p>
<p>को नाम न मन्यत इति ।</p>

<pb n="019"/>
<p><b>३.६.</b> (<b>पुराकल्पार्थाः</b>)</p>
<p>पुरा, शश्‍वत्, इति ह, इति किल, इति स्म, इति हस्म, यत्किल
शश्‍वत्किल इति पुराकल्पार्थाः ।</p>
<p>यथा— नलेन स्म पुराधीयते,		(काशिका ३.२.११८,१२२)</p>
<p>एवं शश्‍वदिति,	(काशिका ३.२.११६)</p>
<p>इति ह चकार,</p>
<p>इति किल श्रूयते पुराणेषु,</p>
<p>इति स्म ब्रह्मवादिनः पूर्वे वदन्ति,</p>
<p>इति ह स्म तत्रभवान् भागुरायणः,</p>
<p>एवमिह गुरुभ्यः श्रूयते,</p>
<p>यत् किलेह तरुषण्डे पाण्डवा ऊषुः,</p>
<p>शश्‍वत् किलेदमित्थं बभूव,</p>
<p>एवमन्येऽपि यथा प्रयोगमनुसर्त्तव्याः,</p>
<p>एते चाऽनुवादतोऽन्यत्रापि वेदितव्या इति ।</p>
<p>(<b>४. निषेधार्था निपाताः</b>)</p>
<p>(<b>४.१ प्रतिषेधार्थकाः</b>)</p>
<p>न, नञ्, अ, अन, नो, नकिर्, किं, न हि इति प्रतिषेधार्थाः ।</p>
<p>यथा— युगपन्न एकधर्माणाम्,</p>
<p>नेन्द्रं देवममंसत,	(ऋवे. ८.३.४)</p>
<p>शश्‍वत् त्वम् अब्राह्मण इव भाषसे,</p>
<p>अनोपमा ते बुद्धिः,</p>
<p>तस्य तुल्योऽपि नो भवान्,</p>
<p>न किर्ग्रामं गमिष्यसि,</p>
<p>किं गतेन करिष्यसि,
न हि प्रेमा निमित्ते सति इति ।</p>
<p>(<b>४.२. निवारणार्थकाः</b>)</p>
<p>मा, माङ्, मा स्म, माकिर्, अलम्, खलु कृतम्, पर्याप्तम् इति
निवारणार्थाः ।</p>

<pb n="020"/>
<p>यथा— मा करिष्यसि,</p>
<p>मा कार्षीः,	(निरुक्तम् १.५.८)</p>
<p>मा स्म करोः,</p>
<p>माकिर्नेशन्माकीं रिषत्,	(ऋवे. ६.५४.७)</p>
<p>अलं कृत्वा,</p>
<p>खलु कृत्वा,</p>
<p>कृतं साहसेन,</p>
<p>पर्याप्तं भयेन इति ।</p>
<p>(<b>४.३ अपाकरणार्थाः</b>)</p>
<p>आः, ई, ओम्, हुम्, फट्, धिक्, खर्, अरे इत्यपाकरणार्थाः ॥</p>
<p>यथा— आः पाप! प्रतिहतोऽसि,</p>
<p>ई इतो निष्पत,</p>
<p>ओम् किमेवं वदसि,</p>
<p>हुं णिल्लज्ज ओसर,</p>
<p>फट् अपख्याकरोऽसि,</p>
<p>धिक् त्वा जाल्म,</p>
<p>खर् दुष्टे पिशाचि,</p>
<p>अरे दुरात्मन् इति ।</p>
<p>(<b>४.४ असूयार्थाः</b>)</p>
<p>अङ्गः, हि, अहो, हुं, हे, हये, आरे, अररे इत्यसूयार्थाः ।</p>	
<p>यथा— अङ्ग! कूज—३ इदानीं ज्ञास्यसि जाल्म,</p>
<p>स हि व्याहरतु कथं हि व्याकरिष्यति, (निरुक्‍तम् १.५.५)</p>
<p>वृषलग्राममहो गमिष्यसि,</p>
<p>हुं गमिष्यामि ग्रामम्,</p>
<p>हे देवदत्त!,	(काशिका ८.२.८५)</p>
<p>हये जाये मनसा तिष्ठ घोरे, (ऋवे. १०.१५.१)</p>
<p>आरे नाहमुन्मत्तः,</p>
<p>अररे महाराजं प्रति कुतः क्षत्त्रियाः इति । (उराच. ४.२७/२८)</p>

<pb n="021"/>
<p>(<b>४.५ गर्हणार्थाः</b>)</p>
<p>कथम्, यत्, यदि, यदा, जातु, अपि, यच्च, यत्रेति गर्हणार्थाः ।</p>
<p>यथा— कथं नामाऽत्रभवान् वृषलं याजयेत्,</p>
<p>यत् तत्रभवान् वृषलं याजयेत्,</p>
<p>यदि तत्रभवान् वृषलं याजयेत्,</p>
<p>यदा तत्रभवान् वृषलं याजयेत्,</p>
<p>जातु तत्रभवान् वृषलं याजयेत्,</p>
<p>अपि तत्रभवान् वृषलं याजयेत्,</p>
<p>यच्च तत्रभवान् वृषलमयाजयिष्यत्,</p>
<p>यत्र तत्रभवान् वृषलमयाजयिष्य इति ।</p>
<p>(<b>४.६ विनिग्रहार्थाः</b>)</p>
<p>ह, अह, तुवै, त्वै, वै, वाव, वरम्, ननु इति विनिग्रहार्थाः ।</p>
<p>यथा— अयमिदं ह करिष्यति,	(निरुक्‍तम् १.५.२)</p>
<p>अयमहेदं करोतु,	(निरुक्‍तम् १.५.२)</p>
<p>अयं तुवै तत्र गन्ता,</p>
<p>अयं त्वै ते नियोगः,</p>
<p>बृहस्पतिर्वै देवानां पुरोहित आसीत्,</p>
<p>अयं वाव हस्त आसीत्,		(काशिका ८.१.६४)</p>
<p>वरमद्यकपोतः श्‍वोमयूरात्, (कासू. १.२.२९)</p>
<p>ननु वक्‍तृविशेषनिःस्पृहा गुणगृह्या वचने विपश्‍चितः (किराता.२) इति,</p>
<p>एवमन्येऽपि यथाप्रयोगमनुसर्त्तव्याः,</p>
<p>एते च निषेधतोऽन्यत्रापि द्रष्टव्या इति ।</p>
<p>(<b>५. विधिनिषेधार्था निपाताः</b>)</p>
<p>(<b>५.१ संबोधनार्थाः</b>)</p>
<p>हे, है, अयि, अङ्ग, हो, अहो, हंहो, भोः इति संबोधनार्थाः ।</p>
<p>यथा— हे देवदत्त,</p>
<p>है यज्ञदत्त,	मभा. ८.२.८५)</p>

<pb n="022"/>
<p>अयि विष्णुमित्र,</p>
<p>अङ्ग माणवक,</p>
<p>हो अग्निहोत्रिन्,</p>
<p>अहो महाराज,</p>
<p>हं हो महाब्राह्मण,</p>
<p>भोः पान्थ! प्रवर्त्तस्व निवर्त्तस्व वा इति ।</p>
<p>(<b>५.२ अनुकम्पार्थाः</b>)</p>
<p>'अ, इ, उ, ए, ओ, आ, ई, ऊ' इत्यनुकम्पार्थाः ।</p>
<p>यथा— अ अवेहि,</p>
<p>इ इन्द्रं पश्य,</p>
<p>उ उत्तिष्ठ,</p>
<p>ए इत एहि,</p>
<p>ओ ओषति त्वां तरणिः,</p>
<p>आ आगतस्ते तातः,</p>
<p>ई ईक्षितोऽसि गच्छ,</p>
<p>ऊ ऊषरे बीजं वपसि इति ।</p>
<p>(<b>५.३ वितर्कार्थाः</b>)</p>
<p>किम्, नु, नूनम्, आहो, उत, स्वित्, वा, इव इति वितर्कार्थाः ।</p>
<p>यथा— किमयं स्थाणुः किं पुरुषः,</p>
<p>अहिर्नु रज्जुर्नु,	(काशिका ८.२.९८)</p>
<p>न नूनमस्ति नो श्‍वः,	(ऋवे. १.१७०.१, निरुक्तम् १.६.२)</p>
<p>स्थाणुरयमाहो पुरुषः,</p>
<p>धूमोऽयमुत कपोतः,</p>
<p>पद्ममेतन्मुखं स्विद् भाति,</p>
<p>हन्ताहं पृथिवीमिमां निदधानीह वेह वा, (ऋवे. १०.११९.९, निरुक्तम्. १.४.२३)</p>
<p>ताम्यतीव मे वत्सो मकरन्दः (मामा ३.१८) इति ।</p>

<pb n="023"/>
<p>(<b>५.४ प्रश्नार्थाः</b>)</p>
<p>सत्यम्, किम्, हि, कच्चित्, एवम्, अपि, अथ, उत इति प्रश्नार्थाः । यथा—</p>
<p>सत्यं भोक्ष्यसे?,	(काशिका ८.१.३२)</p>
<p>किं देवदत्तः पचति?,</p>
<p>कटं करिष्यसि हि?,	(काशिका ८.२.९३)</p>
<p>कच्चिज्जीवति मे माता?, (काशिका ३.३.१५३)</p>
<p>एवमेतद् देवदत्त?,</p>
<p>अपि क्रियार्थं सुलभं समित्कुशम्, (कुसं. ५.३३)</p>
<p>देवोऽयमथ मानुषः,</p>
<p>उत दण्डः पतिष्यति?	(काशिका ३.३.१५२) इति ।</p>
<p>(<b>५.५. पक्षान्तरार्थाः</b>)</p>
<p>ननु, पुनः, हि, तु, तर्हि, यावत्, यावता, अथो, चिद् इति पक्षान्तरार्थाः ।</p>
<p>यथा— नन्वरण्यमेतन्न गृहम्,</p>
<p>स पठति अयं शेते,</p>
<p>इदं हि करिष्यति,</p>
<p>यत् स रोदित्ययं तु हसति,</p>
<p>यद्येवं तर्हि गम्यते,</p>
<p>जानेऽन्योऽ(यम्) यावत् स एव,</p>
<p>जाने गतो भवान् यावताऽद्यापि न याति, (नायाति)</p>
<p>अथो शरस्तेन मदर्थमुज्झितः,	(सक. पृ. ३३)</p>
<p>कश्—चिद् भुङ्क्ते, कश्—चिद् भोजयति,	इति ।</p>
<p>(<b>५.६ हेत्वपदेशार्थाः</b>)</p>
<p>हि, नु, अतः, इति, यत्, तत्, येन, तेने'ति हेत्वपदेशार्थाः ।</p>
<p>यथा— इदं करिष्यति हि वत्सक एहि/इदं हि करिष्यति (सि वत्सक एहि)</p>
<p>किमिह नु धानकाः,</p>
<p>अतस्त्वामर्थयामि,</p>
<p>हस्तीति पलायते,</p>

<pb n="024"/>
<p>यदयं ददाति तत् सुभगः,</p>
<p>येन लभते तेन स्तौति इति,</p>
<p>एवमन्येऽपि यथाप्रयोगमनुसर्त्तव्याः,</p>
<p>एते च विधिनिषेधादन्यत्रापि वेदितव्या इति ।</p>
<p>(<b>६. अविधिनिषेधार्था निपाताः</b>)</p>
<p>(<b>६.१ पदपूरणार्थाः</b>)</p>
<p>उ, उत, आहो, वै, हि, वा, खलु, स्विदिति पदपूरणार्थाः ।</p>
<p>यथा— किमु, किमुत, उताहो, नवै, नहि, अथवा, नखलु, आहोस्विद् इति ।</p>
<p>(<b>६.२ पादपूरणार्थाः</b>)</p>
<p>कम्, ईम्, सीम्, इत्, उ, तु, हि, च इति पादपूरणार्थाः ।</p>
<p>यथा— शिशिरं जीवनाय कम्,	(निरुक्त १.१०.१)</p>
<p>ए (आ+ई) मं सृजता सुते,	(ऋवे. १.९.२, निरुक्तम् १.१०.२)</p>
<p>प्र सीमादित्यो ऋ सृजद् विधर्त्ता,	(ऋवे.२.२८.४, निरुक्तम् १.७.३)</p>
<p>तमिद् (म् इ) द्‌वर्धन्तु नो गिरः,	(ऋवे.८.९२.२१,निरुक्तम् १.१०.३)</p>
<p>अयम् उ ते समतसि,	(ऋवे. १.३०.४; निरुक्त १.११.४)</p>
<p>देवः स तु, न मानुषः,</p>
<p>इन्दवो वामुशन्ति हि,	(ऋवेः १.२.४)</p>
<p>विलोलदृष्टं हरिणाङ्गनासु च (कुसं. ५.१३) इति ।</p>
<p>(<b>६.३ वाक्यपूरणार्थाः</b>)</p>
<p>एते च, अन्ये च, नूनम्, इव, एव इति खलु इत्यादयो वाक्यपूरणार्थाः ।</p>
<p>यथा— वि सीम् अतः सुरुचो वेन आवः, (तैसं. ४.२.८.२ निरुक्त १.७.३)</p>
<p>नरं च नारायणमेव चेति,</p>
<p>नूनं सा ते प्रति वरं जरित्रे, (ऋवे. २.११.२१, निरुक्तम् १.७.१)</p>
<p>कथमिव एतद् भविष्यति,</p>
<p>एवा ह्येव एवा हीन्द्र,	(तैआ. १.२०, काशिका ६.३.१३६)</p>
<p>अथो खल्वाहुः,</p>

<pb n="025"/>
<p>अभीषुणः सखीनाम्,	(ऋवे.४.३१.३,काशिका६.३.१३४;</p>
<p>८.३.१०७, ८.४.२७)</p>
<p>आ एवं नु मन्यसे इति । (मभा. काशिका १.१.१४)</p>
<p>(<b>६.४. अलङ्कारपूरणार्थाः</b>)</p>
<p>भङ्गश्लेष—भाषाश्‍लेष—यमक—वक्रोक्ति—चित्र—अनुप्रास—पदावृत्ति—</p>
<p>प्रश्नोत्तर—प्रभृतयोऽलङ्काराः । तदर्थाः यथा—</p>
<p>(<b>भङ्गश्‍लेषार्थाः</b>)</p>
<p>न वार्यन्ते, न चार्यन्ते, न स्मार्यन्ते, न हसन्ति, न हीयन्ते न वैरायते
इति भङ्गश्‍लेषे,</p>
<p>(<b>भाषाश्‍लेषार्थाः</b>)</p>
<p>स हि अहो रणे कत्थतेपि योनराया इति भाषाश्‍लेषे,</p>
<p>(<b>यमकश्‍लोके</b>)</p>
<p>योषितां गात्रं न खलूनं नखलूनमिति यमकश्‍लोके,</p>
<p>(<b>वक्रोक्तौ</b>)</p>
<p>शस्त्रं न खलु वोढव्यमिति वक्रोक्तौ,</p>
<p>(<b>चित्रे</b>)</p>
<p>ननु हो मथना राघो घोरा नाथ महो नु न' इति चित्रे,</p>
<p>(<b>अनुप्रासे</b>)</p>
<p>'स हि महीशो वर्त्तत' इत्यनुप्रासे,</p>
<p>प्रासे प्रासोऽमुना रणे इति पदावृत्तौ,</p>
<p>का ननाद तिमिरादपि काली इति प्रश्‍नोश्नोत्तरे' इति ।</p>
<p>(<b>६.५ वाक्यालङ्कारार्थाः</b>)</p>
<p>आर्षिक, आर्षिपुत्रक, आर्षीक, वैदिकादि—वाक्यानामलङ्कार—हेतवो
वाक्यालङ्कारार्थाः यथा—</p>
<p>अथो, खलु, त्वयि, तर्हि, 'अथ खलु एतर्हि', 'अहो नु खलु भोः',</p>
<p>'इति ह स्म भगवान् पुनर्वसुरात्रेयः',</p>
<p>न ह वै सशरीरस्य सतः प्रियाऽप्रिययोरपहतिरस्ति, (छाउ. ८.१२.१)</p>

<pb n="026"/>
<p>न वा अरे जायायै कामाय जाया प्रिया भवति, (बृउ. ४.५)</p>
<p>न वा उ एतन्म्रियसे न रिष्यसि इति । (ऋवे. १.१६२.२१)</p>
<p>(<b>६.६ पदसंस्कारार्थाः</b>)</p>
<p>पदसंस्कारस्तु द्विधा विधिनिषेधरूपाभ्याम् । तयोः —</p>
<p>१. प्लुतविधिः, २. द्विर्वचनविधिः, ३. लडादिविधिः, ४. पररूपादिविधिरिति
<b>विधिरूपः ।</b></p>
<p>१. पररूपादिप्रतिषेधः, २. संहितादिप्रतिषेधः, ३. पदादेशादिप्रतिषेधः,</p>
<p>४. निघातप्रतिषेध इति <b>निषेधरूपः</b> । तत्र —</p>
<p>(<b>६.६.१ विधिरूपः पदसंस्कारार्थाः</b>)</p>
<p>(<b>१. प्लुतविधिः</b>)</p>
<p>है हे प्रयोगे हैहयोः,</p>
<p>ओमभ्यादाने,</p>
<p>ब्रूहि प्रेष्य श्रौषड् वौषडावहानामादेः (८.२.८५—८७—९१) इति</p>
<p>प्लुतविधिः ।</p>
<p>यथा— देवदत्त है ३,</p>
<p>हे ३ देवदत्त,</p>
<p>ओम् ३ अग्निमीडे पुरोहितम्,</p>
<p>अग्निमा ३ वह,	(तैब्रा. ३.५.३.२)</p>
<p>अस्तु श्रौ ३ षट्,	(तैसं. १.६.११.१.२)</p>
<p>वौ ३ षट् इति ।</p>
<p>(<b>२. द्विर्वचनविधिः</b>)</p>
<p>परेर्वर्जन (८.१.५),</p>
<p>प्रसमुपोदः पादपूरणे (८.१.६),</p>
<p>उपर्यध्यसः सामीप्ये (८.१.७) इति द्विर्वचनविधिः ।</p>
<p>यथा— परि परि त्रिगर्त्तेभ्यो वृष्टो देवः,	(काशिका ८.१.५)</p>
<p>प्र प्रायमग्निर्भरतस्य श्रृण्वे,	(ऋवे. ७.८.४)</p>

<pb n="027"/>
<p>सं समिद्‌युवसे वृषन्,	(ऋवे. १०.१९१.१)</p>
<p>उपोप मे परामृश,	(ऋवे. १.१२६.७)</p>
<p>किं नो दुदु हर्षसे दातया उ,	(ऋवे. ४.१.९)</p>
<p>उपर्युपरि ग्रामम् ।</p>
<p>(<b>३. लडादिविधिः</b>)</p>
<p>यावत्पुरानिपातयोर्लट् (३.३.४),</p>
<p>जातुयदोर्लिङ् (३.३.१४७),</p>
<p>अलंखल्वोः प्रतिषेधयोः प्राचां क्त्वा (३.४.१८) इति लडादिविधिः ।</p>
<p>यथा— यावद् भुङ्क्ते,</p>
<p>पुरा व्रजति,</p>
<p>जातु तत्रभवान् वृषलं याजयेत्,</p>
<p>अलं कृत्वा,</p>
<p>खलु कृत्वा इति ।</p>
<p>(<b>४. पररूपादिविधिः</b>)</p>
<p>ओमाङोश्‍च‌ (६.१.९५),</p>
<p>अव्यक्तानुकरणस्यात इतौ (६.१.९८),</p>
<p>आङ्‌माङोश्‍च (६.१.७४) इति पररूपादिविधिः ।</p>
<p>यथा— अद्योम्, आद्योढा, अद्येव, झडिति, आच्छादयति, माच्छिददिति ।</p>
<p>(<b>६.६.२ निषेधरूपाः पदसंस्कारार्थाः</b>)</p>
<p>(<b>१. पररूपादिप्रतिषेधः</b>)</p>
<p>एवे चानियोगे,</p>
<p>नाम्रेडितस्य,</p>
<p>न माङ्योगे (६.१.९४ वा. ९९;) इति पररूपादिप्रतिषेधः ।</p>
<p>यथा— अद्यैव गच्छ,</p>
<p>इहैव तिष्ठ,</p>
<p>'पटत् पटदि'—ति करोति</p>

<pb n="028"/>
<p>मा कार्षीत्,</p>
<p>मा स्म कार्षीत्,</p>
<p>मा स्म करोत् इति ।</p>
<p>(<b>२. संहितादिप्रतिषेधः</b>)</p>
<p>निपात एकाजनाङ् (१.१.१४),</p>
<p>ओत् (१.१.१५),</p>
<p>संबुद्धौ शाकल्यास्येतावनार्षे (१.१.१६) इति संहिताप्रतिषेधः ।</p>
<p>यथा— अ अवेहि,</p>
<p>इ इन्द्रं पश्य,</p>
<p>उ उत्तिष्ठ,</p>
<p>आ एवं नु मन्यसे,</p>
<p>अहो आश्‍चर्यम्,</p>
<p>भानो इति ।</p>
<p>(<b>३. पदादेशादिप्रतिषेधः</b>)</p>
<p>न चवाहाहैवयुक्ते (७.१.२४),</p>
<p>नानोर्ज्ञः (१.३.५८),</p>
<p>समासेऽनञ्पूर्वे क्त्वो ल्यप् (७.१.३७) इति पदोदशादिप्रतिषेधः ।</p>
<p>यथा— ग्रामो युष्माकं च ग्रामोऽस्माकं च</p>
<p>ग्रामो युष्माकमेव ग्रामोऽस्माकमेव</p>
<p>पुत्रमनुजिज्ञासति</p>
<p>अस्नात्वा भुङ्क्ते इति ।</p>
<p>(<b>४. निघातप्रतिषेधः</b>)</p>
<p>निपातैर्यद्‌यदिहन्तकुविन्नेच्चेच्चण्कच्चिद्‌यत्रयुक्तम् (८.१.३०),</p>
<p>चादिषु च (८.१.५८),</p>
<p>चवायोगे प्रथमा (८.१.५९) इति निघातप्रतिषेधः ।</p>
<p>यथा— यद् देवदत्तः पचति,</p>

<pb n="029"/>
<p>यदि देवदत्तः पचति,</p>
<p>देवदत्तः पचति च खादति च</p>
<p>देवदत्तः पचति वा खादति वा,</p>
<p>गर्द्दभाँश्‍च कालयति वीणां च परिवादयति,</p>
<p>गर्द्दभान् वा कालयति वीणां वा परिवादयति इति ॥</p>
<p>(<b>३. अव्ययप्रातिपदिकेषु गतिसंज्ञाः</b>)</p>
<p>समासार्हा निपाता एव कतिपयेऽपि गतयः ।</p>
<p>तद्‌यथा—(अष्टाध्यायीसूत्राणि)</p>
<p>प्रादयः	१.४.५८	प्रपचति, पराकरोति</p>
<p>क्रियायोगे		१.४.५९</p>
<p>गतिश्‍च		१.४.६०</p>
<p>ऊर्यादिच्विडाचश्‍च	१.४.६१	ऊरीकरोति</p>
<p>अनुकरणं चानितिपरम्	१.४.६२	खाट्कृतम्, खाट्करोति</p>
<p>आदरानादरयोः सदसती	१.४.६३	सत्कृत्य, सत्कृतम्, यत् सत्करोति, असत्कृतम्, यदसत्करोति</p>
<p>भूषणेऽलम्	१.४.६४	अलङ्कृत्य, अलंकृतम्, यदलङ्करोति</p>
<p>अन्तरपरिग्रहे	१.४.६५	अन्तर्हत्य, अन्तर्हतम्, यदन्तर्हन्ति</p>
<p>कणेमनसी श्रद्धाप्रतीघाते	१.४.६६	कणेहत्य पयः पिबति, मनो हत्य पयः पिबति</p>
<p>पुरोऽव्ययम्	१.४.६७	पुरस्कृत्य, पुरस्कृतम्, यत्पुरस्करोति</p>
<p>अस्तं च		१.४.६८	अस्तङ्गत्य सविता पुनरुदेति, अस्तङ्गतानि धनानि, यदस्तङ्गच्छति</p>
<p>अच्छगत्यर्थवदेषु	१.४.६९	अच्छगत्य, अच्छगतम्, यदच्छगच्छति, अच्छोद्य, अच्छोदितम्,
यदच्छगच्छति</p>
<p>अदोऽनुपदेशे	१.४.७०	अदःकृत्य, अदः कृतम्, यददःकरोति । उपेदशो मध्यमा वाक्</p>
<p>तिरोऽन्तर्धौ	१.४.७१	तिरोभूय, तिरोभूतम्, यत् तिरोभवति तिरः</p>
<p>विभाषाकृञि	१.४.७२	तिरःकृत्य, तिरस्कृत्य, तिरस्कृतम्, यत्‌तिरस्करोति, तिरस्कृत्वा,
तिरःकृत्वा</p>
<p>उपाजेऽन्वाजे	१.४.७३	उपाजेकृत्य/कृत्वा, अन्वाजेकृत्य/कृत्वा</p>

<pb n="030"/>
<p>साक्षात्प्रभृतीनि च	१.४.७४	साक्षात्कृत्य, साक्षात्कृत्वा, मिथ्याकृत्य, मिथ्याकृत्वा
(२१—शब्दाः)</p>
<p>अनत्याधान उरसिमनसी	१.४.७५	उरसिकृत्य, उरसिकृत्वा, मनसिकृत्य, मनसिकृत्वा</p>
<p>मध्ये पदे निवचने च	१.४.७६	मध्येकृत्य, मध्येकृत्वा, पदेकृत्य, पदेकृत्वा,
निवचनेकृत्य/कृत्वा</p>
<p>नित्यं हस्तेपाणावुपयमने	१.४.७७	हस्तेकृत्य, पाणौकृत्य । उपयमनं दारकर्म</p>
<p>प्राध्वं बन्धने	१.४.७८	प्राध्वंकृत्य</p>
<p>जीविकोपनिषदावौपम्ये	१.४.७९	जीविकाकृत्य, उपनिषत्कृत्य, उपनिषत्कृतम्</p>
<p>ते प्राग्धातेः	१.४.८०	(ते उपसर्गाः)</p>
<p>छन्दसि परेऽपि	१.४.८१	याति नि हस्तिना, नियाति हस्तिना, हन्ति नि मुष्टिना,
मुष्टिना निहन्ति</p>
<p>व्यवहिताश्‍च	१.४.८२	आमन्द्रैरिन्द्र! हरिभिर्याहि । आयाहि ।</p>
<p>(<b>४. अव्ययप्रातिपदिकेषु उपसर्गाः</b>)</p>
<p>गतिविशेषा एव प्रादय उपसर्गाः ।</p>
<b><lg>
  <l>प्र—पराऽप—समन्वव—निर्दुर्व्याङ्न्यधयोऽप्यतिसूदभयश्‍च ।</l>
  <l>प्रतिना सह लक्षयितव्याः पर्युपयोरपि लक्षणमत्र ॥ ३५ ॥</l>
</lg></b>
<p>(न्यासे १.१.१४)</p>
<b><lg>
  <l>वष्टि भागुरिरल्लोपमवाप्योरुपसर्गयोः ॥ ३६ ॥</l></lg></b> (६.२.३७)
<b><lg>
  <l>हितादिषु समो म्लोपं पाठं चाऽत्र श्रदन्तरोः ॥ ३७ ॥</l></lg></b> (न्यासे ३.३.१०६)
<p>एवमेते विंशतिर्वपिसश्रदन्तर्भिस्सह पञ्चविंशतिर्भवन्ति (व&lt;अव, पि&lt;अपि, स+श्रद्+अन्तर)
(निरुक्तम् १.३.३—२२)</p>
<p>ते खलु (उपसर्गाः)— <b>१. वाचकाः, २. द्योतकाः, ३. विशेषकाः,
४. सहाभिधायकाः, ५. कार्यार्थकाः, ६. निरर्थकाश्‍चेति</b>
षोढा हि विप्रथन्ते । तेषु —</p>
<p>(<b>१. वाचका</b>)</p>
<p><b>वाचका</b> यथा 'प्रगता ऋषभा अस्माद् वनात् प्रर्षभं वनम् (मभा. १.४.६०)</p>
<p>परागता असवोऽस्येति परासुः</p>
<p>अपगतो मन्युरस्य अपमन्युः</p>
<p>सङ्गतमक्षेण समक्षम् (काशिका ५.४.१०७)</p>

<pb n="031"/>
<p>अनुप्राप्तो नासिकामनुनासिकः,</p>
<p>अवक्रुष्टः कोकिलया अवकोकिलः (मभा. १.४.७९),</p>
<p>मक्षिकाणामभावो निर्मक्षिकम् (मभा. २.१.६),</p>
<p>ऋद्ध्‌यभावो यवनानां दुर्यवनम्,</p>
<p>विरुद्धः पक्षो विपक्षः,</p>
<p>आदाय युध्यते तिदिति आयुधम् (मभा. ३.३.५८),</p>
<p>अत्ययो वातस्य निवातम्,</p>
<p>अधिगतमक्षेण अध्यक्षम्,</p>
<p>अपिहितः शलः अपिशलः,</p>
<p>अतीतः श्‍वानमतिश्‍वो वराहः (काशिका ५.४.८६),</p>
<p>समृद्धिर्मद्राणां सुमद्रम् (काशिका २.१.६),</p>
<p>उद्‌भूतोऽत्यर्थमुत्तमः,</p>
<p>अभिलक्ष्यं मुखमस्याभिमुखः,</p>
<p>प्रतिनिधेयः कायः प्रतिकायः,</p>
<p>परिम्लानोऽध्ययनाय पर्यध्ययनः (काशिका १.४.७९),</p>
<p>उपेत्याधीयतेऽस्मादित्युपाध्यायः (मभा. ३.३.२०) ।</p>
<p>एवम् अवगतवान् कोटम् अवकोटः,</p>
<p>अपिहितः कायतीति पिकः</p>
<p>संपन्नं ब्रह्म बाभ्रवाणां सब्रह्म (काशिका २.१.६),</p>
<p>श्रद्धीयत इति श्रद्धा (मभा १.४.५९),</p>
<p>अन्तर्धीयते (इति) अन्तर्धिः (मभा. १.४.६५),</p>
<p>(<b>२. द्योतकाः</b>)</p>
<p><b>द्योतका</b> यथा— प्रतिष्ठते, पराक्रमते, अपकरोति, संक्रीडति, अनुकम्पते,</p>
<p>अवधत्ते, निर्विवेश, दुर्ललितः, व्याददाति, आह्वयते, निशमयति,</p>
<p>अधिकुरुष्व, अपिदधाति, अतिशेते, सुरभिः, उत्पादयति, अभिधत्ते,</p>
<p>प्रतीक्षते, परिणमते, उपायंस्त ।</p>
<p>एवं वधत्ते, पिधत्ते श्रद्‌धत्ते, सहितः, अन्तर्दधाति इति ॥</p>

<pb n="032"/>
<p>(<b>३. विशेषकाः</b>)</p>
<p><b>विशेषका</b>स्तु द्विधा प्रकृत्यर्थविशेषकाः, प्रत्ययार्थविशेषकाश्‍च । तेषु —</p>
<p><b>प्रकृत्यर्थविशेषका</b> यथा—</p>
<p>प्रवर्धते, पलायते, अपवदते, संसरति, अनुमन्यते, अवलोकते, निष्कर्षति,
दुर्भवति, विलोकते, आलोकते, निषीदति, अधिवसति, अपिनह्यति,
अतिवर्त्तत, सुभवति, उद्‌भवति, अभ्येति, प्रतिपद्यते, परिगणयति, उपदधाति
एवं 'वतंसः पिनद्धवान् सततम् <b>श्रद्धनः</b> अन्तर्भवति ।</p>
<p><b>प्रत्ययार्थविशेषका</b> यथा—</p>
<p>मनस्वी, सुभवति, सुमनायते (३.१.१२), दुर्भवति, दुर्मनायते (३.१.१२) एवम्
अतिमनायते । पुच्छमुदस्यति, उत्पुच्छयते, (३.१.२०) व्यस्यति, विपुच्छयते,
पर्यस्यति, परिपुच्छयते, भाण्डं समारचयति संभाण्डयते, चीवरं सञ्चिनोति
सञ्चीवरयते (३.१.२०), हस्तेनापक्षिपति अपहस्तयति, वर्मणा संनह्यति
संवर्मयति, पाशेन संयच्छति संपाशयति, चूर्णैरवध्वंसयति अवचूर्णयति,
तूलैरवकुष्णाति अवतूलयति, हस्तिनाऽतिक्रामति अतिहस्तयति, सेनयाभियाति
अभिषेणयति, वीणयोपगायति उपवीणयति, वास्या परिच्छिनत्ति परिवासयति,
श्‍लोकैरुपस्तौति उपश्‍लोकयति, लोमान्यनुमार्ष्टि अनुलोमयति, पाशान्
विमोचयति विपाशयति, तूस्तानि विहन्ति वितूस्तयति, रूपं निरीक्षते निरूपयति
वस्त्रं परिदधाति परिवस्त्रयति, पर्य्याणमुत्तानयति उत्पर्याणयति इति ॥</p>
<p>ननु एतेऽपि क्रियाविशेषाणां वाचकाः कस्मान्न भवन्ति ? यद्‌धि
यत्प्रयोगादवगम्यते तत् तस्य वाच्यं भवति ।</p>
<p>नैवम्, 'भृशादिभ्यो भुव्यच्वेः' (३.१.१२) इत्यादिभिर्भवत्याद्यर्थ एव
प्रत्ययोत्पत्तेः ।</p>
<p>मैवं वोचः, नाहं क्यङन्तं पृच्छामि ।</p>
<p>किं तर्हि ?</p>
<p>ण्यन्तम् । तत्र 'शब्दवैरकलहाऽभ्रकण्वमेघेभ्यः करणे' (३.१.१७) इति वर्त्तते ।
ततश्‍च करोत्यर्थलक्षणे धात्वर्थसामान्ये णिङ्‌णिचोर्विधानात्, पुच्छस्योदसनं
करोत्युत्पुच्छयते, सेनयाभियानं करोत्यभिषेणयति इति करोत्यर्थस्य प्रत्ययेन
उदसनाभियानादेस्तूपसर्गेणाविधाने वाचकत्वमेषां भविष्यतीति ।</p>

<pb n="033"/>
<p>उच्यते— नेह 'करणे' इत्यनेन सकलधात्वर्थानुयायिक्रियास्वमान्यं
प्रतिनिर्दिश्यते, अपि त्वनवधारितात्मस्वरूपा उदसनाभियानादयः क्रियाविशेषा
एव ।</p>
<p>कथमिदं ज्ञायते इति चेत्,</p>
<p>आचार्यप्रवृत्तिर्ज्ञापयति—यदयं</p>
<p>(१) 'मुण्ड—मिश्र—श्‍लक्ष्ण—लवणेभ्यः करणमात्रे प्रत्ययमुदाहरति ।
तद्‌यथा— मुण्डं करोति मुण्डयति, एवं मिश्रयति, श्‍लक्ष्णयति, लवणयति</p>
<p>(२) हलिकलिकृत तूस्तेभ्यो ग्रहणलक्षणे तद्‌विशेषे (प्रत्ययमुदाहरति) ।</p>
<p>यथा— हलिमग्रहीत् अजहलत्, कलिमग्रहीद् अचकलत्, कृतं गृह्‍णाति
कृतयति, त्वचं गृह्‍णाति त्वचयति,</p>
<p>(३) वर्णसत्यार्थवेदेभ्यस्तदाचष्टे (३.१.२५) इत्युपसर्गविशिष्टे धात्वर्थे ।</p>
<p>यथा— वर्णमाचष्टे वर्णयति, सत्यमाचष्टे सत्यापयति, अर्थमाचष्टेऽ—
र्थापयति, वेदमाचष्टे वेदापयति इति;</p>
<p>(४) व्रताद् भोजने तन्निवृत्तौ च । यथा पयो व्रतयति, वृषलान्नं व्रतयति—</p>
<p>अतोऽवमम्यते करण इत्यनेनाऽनवधारितविशेषो धात्वर्थः
प्रत्ययाभिधेयतयाऽधिक्रियत' इति ।</p>
<p>एवं तर्हि 'सविशेषणस्यैव क्रियाविशेषस्य प्रत्ययेनोक्तत्वाद् अभिषेणयत्यादिषु
उपसर्गप्रयोगो न प्राप्नोति, यथा श्येन इवाचरति श्येनायत बाष्पमुद्‌वमति बाष्पायते,
हस्तेन निरस्यति हस्तयते एवं पादयते' इति</p>
<p>भवेदेतत् यत्रैक एव प्रत्ययार्थः । यथा— उपमानादाचारे (३.१.१०),
'बाष्पोष्मभ्यामुद्‌वमने (३.१.१६), अङ्गान्निरसन इति ।</p>
<p>इह तु बहवः प्रत्ययार्थाः । यथा— 'पुच्छादुददसने व्यसने पर्यसने च', 'भाण्डात्
समारचने विभजने च', 'चीबरादर्जने परिधाने च, मुण्डादिभ्यः 'तत्करोति, तदाचष्टे,
तेनातिक्रामति' इत्यादाविति, तत्र उपात्तस्यापि क्रियाविशेषस्य प्रत्ययतो
रूपसामान्यादनवधारणे तदवच्छेदायोपसर्गविशेषः प्रयुज्यते । यथा प्रत्ययार्थविशेषणपक्षे
मनःशब्दादुत्पन्नेन क्यङैवोपसर्गार्थविशिष्टप्रत्ययाभिधाने 'सुमनायते,' 'दुर्मनायते',
'अभिमनायत' इति सुदुरभयः प्रयुज्यन्ते ।</p>
<p>एवं तर्हि 'हस्तिनातिक्रामत्यतिहस्तयती'—त्यादिवत् 'श्‍वेताश्‍वमाचष्टे श्‍वेतयति',
'अश्‍वतरमाचष्टे अश्‍वयति', 'गालोडितमाचष्टे गालोडयति' 'आह्वरकमाचष्टे</p>

<pb n="034"/>
<p>आह्वरयति' इत्यादावाङ्प्रयोगः प्राप्नोति ।</p>
<p>नैवम्, अत्राडः सहाऽभिधायकत्वात् । न हि क्रामतीत्यादिवच् चष्टे
इत्यस्यैकाकिनः स्वार्थाऽभिधाने सामर्थ्यमस्ति । अतो विशेषकत्वमेवैषाम्, न
वाचकत्वमिति ॥</p>
<p>(<b>४. सहाभिधायकाः</b>)</p>
<p>अथ सहाभिधायकाः, यथा— प्रस्नुते, प्राणिति, प्रञ्चते, प्राप्नोति, संग्रामयते,
संचष्टे, संरम्भते, संधुक्षयति, अनुरुध्यते, विक्लबते, विलोकते, विश्राणयति, आचष्टे,
आशास्ते, आचामति, आतङ्कयति, निद्रायति, नियमयते, अधीते, अध्येति,
अभिवादयते, परिष्वजते, उज्जासयति, उत्तंसयति' इति ।</p>
<p>(<b>५. कार्यार्थाः</b>)</p>
<p>कार्यार्थाः । यथा— 'विजयते, पराजयते, न्यविक्षत, समगंस्त, अन्वकरोत्,
पराकरोत्, विरराम्, उपरराम, उदसिष्यति, उदसिष्यते, अपस्किरते, प्रतिचस्कार,
उपस्कुरुते, प्लायते, प्रार्षभीयति, निष्टपति, अभिषेणयति, विषहते, परिष्वजते,
विष्णवति, प्रहिणोति, प्रणश्यति, परिणेष्यति, अन्तर्णयति' (काशिका ८.३.६५)</p>
<p>(<b>६. निरर्थकाः</b>)</p>
<p>निरर्थकाः, यथा— प्रारभते, प्रलम्बते, प्रसूयते, प्रयच्छति, अपहरति, अपत्रपते,
अपह्नुते, अभिषुणोति, निमीलति, निवार्यते, निष्ठीवति, निमज्जति, निखञ्जति,
विगाहते, विराजते, विजानाति, विनश्यति, विकत्थते, विदीर्यते, आश्रयति,
आश्‍लिष्यति, संयुज्यते, अध्यागच्छति, पर्यागच्छति इति ॥</p>
<p>(<b>५. अव्ययप्रातिपदिकेषु कर्मप्रवचनीयाः —११</b>)</p>
<p>प्रादय एव क्रियाविशेषोपजनितसंबन्धावच्छेदहेतवः कर्म्मप्रवचनीयाः । यदाह—</p>
<b><lg>
  <l>क्रियाविशेषजन्यानां संबन्धानां प्रकाशने ।</l>
  <l>कर्म्मप्रवचनीयाः स्युर्निमित्तमवधारिताः ॥ ३८ ॥ इति ।</l>
</lg></b>
<p>(संवादी चाऽत्र भर्तृहरिः वाक्यपदीये २.१९९, २.२०४ कारिकाभ्याम्)</p>
<p>किं पुनरमीषामवधारणम् ?</p>
<p>कर्मप्रवचनीयसंज्ञाधिकारे 'अनुप्रभृतयः शब्दा एकादश, <b>लक्षणादयोऽर्था द्वाविंशति</b> ।
तद्‍यथा 'अनुर्लक्षणे, तृतीयार्थे, हीने (१.४.८४—८६), लक्षणेत्थंभूताख्यानभागवीप्सासु

<pb n="035"/>
प्रतिपर्यनवः (१.४.९०), अभिरभागे (१.४.९१), प्रतिः प्रतिनिधिप्रतिदानयोः
(१.४.९२), अधिपरी अनर्थकौ (१.४.९३), सुः पूजायाम् (१.४.९), अतिरतिक्रमणे
(१.४.९), अपिः पदार्थसंभावनाऽन्ववसर्ग—गर्हा—समुच्चयेषु (१.४.९६), अधिरीश्‍वरे
(१.४. ९७), विभाषा कृञि (१.४.९८) ।</p>
<p>एवम् 'अनु', उप, अप, परि, आङ्, प्रति, अभि, अधि, सु, अति अपि'
<b>इत्येकादश शब्दाः ।</b></p>
<p>हेतु—१लक्षणम्, २सहार्थः, हीनता३, ४आधिक्यम्, ५वर्जनम्, ६मर्यादावचनम्,
लक्षणम्७, इत्थम्भूताख्यानम्८, भागः९, वीप्सा१०, प्रतिनिधिः११, प्रतिदानम्१२,
आनर्थक्यम्१३, पूजा१४, अतिक्रमणम्१५, पदार्थः१६, संभावना१७, अन्ववसर्गः१८, गर्हा१९,
समुच्चयः२०, स्वाम्यम्२१, अधिकारः२२, इति <b>द्वाविंशतिरर्थाः ।</b></p>
<p>तत्राऽनुः सप्तार्थः, प्रतिपरी षडर्थौ, अपिः पञ्चार्थः, अध्यभी ञ्यर्थौ, उपाती द्वयर्थो,
आङपसव एकार्थाः' इति । तेषु—</p>
<p>(<b>१. अनुः</b>)</p>
<p>अनुः हेतु१—लक्षण२—सहार्थ३—हीनता४—५लक्षणेत्थंभूताख्यान—भाग६—वीप्सासु७
कर्मप्रवचनीयः । तद्‌योगे द्वितीया यथा— 'शाकल्यस्य संहितामनुप्रावर्षत्'
पर्वतमन्ववसिता सेना, अनुशाकटायनं वैयाकरणाः, वृक्षमनु विद्योतते विद्युत्, साध/?/
/?/र्देवदत्तो मातरमनु, यदत्र मामनुस्यात्, वृक्षं वृक्षमनुतिष्ठति' इति ।</p>
<p>क्रियाया द्योतको नायं सम्बन्धस्य न वाचकः ।</p>
<p>नापि क्रियापदाक्षेपी सम्बन्धस्य तु भेदकः ।</p>
<p>तथाहि शाकल्यस्य संहितामनु प्रावर्षदिति संहिताप्रवर्षणयोर्हेतुफलभूतयो—
र्लक्ष्यलक्षणभावो निशमयतिक्रियोपजनित इत्यनुना प्रकाश्यते 'शाकल्यस्य संहितामनु
निशम्य प्रावर्षत्' इति । एवमन्यत्राऽप्यवगन्तव्यम् । इत्यनुः सप्तार्थः ।</p>
<p>(<b>२. प्रतिः</b>)</p>
<p>लक्षणेत्थम्भूताख्यान—भाग—वीप्सा—प्रतिनिधि—प्रतिदानेषु प्रतिः ।
स चतुर्षु द्वितीयां, द्वयोः पञ्चमीमुत्पादयति । यथा— 'वृक्षं प्रति विद्योतते,
साधुर्देवदत्तो मातरं प्रति, यदत्र मां प्रति स्यात्, वृक्षं वृक्षं प्रति सेकः, अभिमन्युरर्जुनतः
प्रति, माषानस्मै तिलेभ्यः प्रति प्रयच्छति ।</p>

<pb n="036"/>
<p>(<b>३. परिः</b>)</p>
<p>लक्षणेत्थंभूताख्यानभागवीप्सावर्जनानर्थक्येषु परिः । सोऽपि चतुर्ष्षु द्वितीयां द्वयोः
पञ्चमीमुत्पादयति । यथा—'वृक्षं परि विद्योतते, साधुर्देवदत्तो मातरं परि, यदत्र मां परि
स्यात्, वृक्षं वृक्षं परि सेकः, परि परि त्रिगर्त्तेभ्यो वृष्टो देवः, विश्‍वप्स्निया विश्‍वतस्परि
इति प्रतिपरी षडर्थौ ।</p>
<p>(<b>४. अपिः</b>)</p>
<p>१पदार्थ—संभावना२ऽन्ववसर्ग३—४गर्हा—५समुच्चयेष्वपिः ।
तस्यैतेषूपसर्गसंज्ञा बाध्यते ।</p>
<p>(१. पदार्थः)</p>
<p>पदान्तरस्याप्रयुज्यमानस्यार्थः पदार्थः । सर्पिषोऽपि स्यात्, मधुनोऽपि स्यात् ।
मात्रा बिन्दुः स्तोकमित्यस्यार्थे अपिशब्दो वर्त्तते ।</p>
<p>(२. संभावना)</p>
<p>अधिकार्थवचनेन शक्तेरप्रतिघाताविष्करणं संभावना ।</p>
<p>'अपि सिञ्चेन्मूलकसहस्त्रम्', 'अपि स्तुयाद् राजानम्' इति ।</p>
<p>(३. अन्ववसर्गः)</p>
<p>कामचारानुज्ञानमन्ववसर्गः । 'अपि सिञ्च', 'अपि स्तुहि' इति ।</p>
<p>(४. निन्दा)</p>
<p>निन्दा गर्हा । अपि सिञ्चेत् पलाण्डुम्', 'अपि स्तुयाद् वृषलम्' इति ।</p>
<p>(५. समुच्चयः)</p>
<p>अनेकक्रियोपनिपातः समुच्चयः । 'अपि सिञ्च', 'अपि स्तुहि', सिञ्च च
स्तुहि चेत्यर्थः । उपसर्गबाधनात् षत्वं न भवति । इत्यपिः पञ्चार्थः ।</p>
<p>(<b>५. अधिः</b>)</p>
<p>अधिरानर्थक्याऽधिकारस्वाम्येषु कर्मप्रवचनीयः ।</p>
<p>स आद्ययोः 'गतिर्गतौ' (८.१.७०), 'तिङि नोदात्तवति (८.१.७१) इति
गत्युपसर्गसंज्ञा— बाधनान् निघातादिकं नानुभवती'—ति । यथा— 'कुतोऽध्यागच्छति,
यदत्र मामधिकरिष्यति' इति</p>
<p>स्वाम्ये तु द्विधा १. अधियोगे सप्तमी भवति कदाचित् स्वामिनः</p>
<p>२. कदाचित् स्वात् । यथा —</p>

<pb n="037"/>
<p>अधि ब्रह्मदत्ते पञ्चालाः, अधि पञ्चालेषु ब्रह्मदत्तः' (इति) ।</p>
<p>(<b>६. अभिः</b>)</p>
<p>अभिर्लक्षणेत्थंभूताख्यानवीप्सासु द्वितीयामुत्पादयति ।</p>
<p>यथा— वृक्षमभि विद्योतते, साधुर्देवदत्तो मातरमभि, वृक्षं वृक्षमभि सिञ्चति ।
इत्यध्यभी ञ्यर्थौ ।</p>
<p>(<b>७. उपः</b>)</p>
<p>हीनाऽधिकार्थयोः उपः । तत्र यथासंख्यं द्वितीयासप्तम्यौ ।</p>
<p>यथा— उपार्जुनं योद्‌धारः, उप खार्यां द्रोणः' इति</p>
<p>(<b>८. अतिः</b>)</p>
<p>अतिः पूजायामतिक्रमणे च । तत्र पूजा स्तुतिः । निष्पन्नेऽपि फले
क्रियाप्रवृत्तिरतिक्रमणम् । यथा— 'शोभनं स्तुतम्', अति स्तुतं भवता, अति
सिक्‍तमेतद् भवता' इति ।</p>
<p>उपसर्गसंज्ञाबाधनात् षत्वं न भवति । इत्युपाती द्वयर्थौ ।</p>
<p>(<b>९. आङ्</b>)</p>
<p>आङ् मर्यादावचने पञ्चमीमुत्पादयति—'आ पाटलिपुत्राद् वृष्टो देवः।'</p>
<p>वचनग्रहणादभि— विधिरपि गृह्यते । तत्रापीदमेवोदाहरणम् ।</p>
<p>(<b>१०. अपः</b>)</p>
<p>अपो वर्जने पञ्चमीमुत्पादयति । 'अप त्रिगर्त्तेभ्यो वृष्टो देवः' ।</p>
<p>(<b>११. सुः</b>)</p>
<p>सुः पूजायामुपसर्गसंज्ञांबाधते । 'सुस्तुतं भवता', 'सुसिक्‍तं भवता' इति षत्वं न
भवती' ति । इत्याङपसव एकार्था इति ॥</p>
<p>(<b>६. अव्ययप्रतिपदिकेषु विभक्‍तिप्रतिरूपाणि</b>)</p>
<p>अव्ययानि द्विधा —</p>
<p><b>सुबन्ततिङन्तानुकारीणि</b> विभक्तिप्रतिरूपाणि चेति ।</p>
<p>तानि प्रत्येकं षोढा । यथा— १. प्रकृत्यर्थानि, २. प्रत्ययार्थानि, ३. उभयार्थानि,
४. अनुभयार्थानि, ५. प्रकृत्यन्तरार्थानि, ६. प्रत्ययान्तरार्थानि चेति । तेषु —</p>
<p>(<b>१</b>) <b>सुबन्तानुकारीणि विभक्तिप्रतिरूपाणि</b> चेति —</p>
<p>प्रकृत्यर्थानि यथा— उच्चैः, नीचैः, चिराय, विहायसेति ।</p>

<pb n="038"/>
<p>प्रत्ययार्थानि यथा— आरात्, अकस्मात्, एकपदे, प्रगे इति ।</p>
<p>उभयार्थानि यथा— अहं शुभं पारे मध्ये इति ।</p>
<p>अनुभयार्थानि यथा— ऋते दिष्ट्‍या साक्षात् अह्नाय इति ।</p>
<p>प्रकृत्यन्तरार्थानि यथा— कृतं दिवा दोषा अन्तरेणेति ।</p>
<p>प्रत्ययान्तरार्थानि यथा— सायं स्वयं चिरस्य परस्परस्येति ।</p>
<p>(<b>२</b>) <b>तिङन्तानुकारीणि</b> (<b>विभक्तिप्रतिरूपाणि</b>) —</p>
<p>प्रकृत्यर्थानि यथा— 'मन्ये शङ्के अये आम' इति ।</p>
<p>प्रत्ययार्थानि यथा— एहि अपेहि पश्य पश्यत' इति ।</p>
<p>उभयार्थानि यथा— 'अस्ति, असि, अस्मि, ब्रूहि' इति ।</p>
<p>अनुभयार्थानि यथा— याति, नयाति, वर्त्तते नवर्त्तत इति ।</p>
<p>प्रकृत्यन्तरार्थानि यथा— अस्तु, भवतु, पूर्यते, आस इति ।</p>
<p>प्रत्ययान्तरार्थानि यथा— आह, स्यात्, ब्रूयात्, भूयात् इति ।</p>
<p>(<b>अव्ययभेदाः</b>)</p>
<p>स्वरादिनिपातमव्ययम् (१.१.३७) इत्यव्ययप्रकरणे</p>
<p>१. कृन्मेजन्तः (१.१.३९) क्त्वातोसुन्कसुनः (१.१.४०)</p>
<p>२. तद्धितश्‍चासर्वविभक्‍तिः (१.१.३८)</p>
<p>३. अव्ययीभावश्‍च (१.१.४१) इति पठ्‍यते । तत्र —</p>
<p>(१)'आम्, क्त्वा, ल्यप्, तुमुन्, णमु्ल्, खमुञ्' इति <b>कृतः षड् भाषायाम् ।</b></p>
<p>ते तु <b>कृतः</b> 'क्रियारूपाः, क्रियाफलरूपाः, क्रियाविशेषणरूपाः, क्रियावधिरूपाः,
क्रियाकर्मरूपाः, क्रियावयवरूपाश्‍च' भवन्ति । तेषु—</p>
<p>१. क्रियारूपा यथा— चकासाञ्चकार, कारयामास, बिभराम्बभूव, विदाङ्कुर्वन्तु,
अलंकृत्वा, खलु कृत्वा, अलमालप्य, खल्वालप्य, अलं भोक्‍तुम्,
'कालो भोक्‍तुम्, श्रोतुं श्रोत्रम्, द्रष्टुं चक्षुः' इति ।</p>
<p>२. क्रियाफलरूपा यथा— भोक्तुं व्रजति, पक्‍तुमपतिष्ठते, भोक्‍तुं भुङ्क्ते पक्‍तुं पचति,
भोक्‍तुं ग्लायति, भोक्‍तुं घटते, भोक्‍तुं क्षमते, भोक्‍तुं सहते,
भोक्‍तुमस्ति, भोक्‍तुं विद्यते, भोक्‍तुमीष्टे, भोक्‍तुं प्रभवति' इति ।</p>
<p>३. क्रियाविशेषणरूपा यथा— इत्थङ्कारम्, अन्यथाकारम्, यथाकारमृ, तथाकारम्,

<pb n="039"/>
उच्चैःकारम्, नीचैःकारम्, तिर्यक्कारम्, मुखतःकारम्, नानाभावम्,
द्विधाभावम्, तूष्णींभावम्, अन्वग्भावम्' इति ।</p>
<p>४. क्रियावधिरूपा यथा—</p>
<p>भुक्त्या व्रजति, अपमित्य याचते, अग्रेभोजं व्रजति, द्व्यहात्यासं गाः
पाययति, द्व्यङ्गुलोत्कर्षं खण्डिकाश्छिनत्ति, शय्योत्थायं राजद्वारमेति,
कन्यादर्शं वरयति, ब्राह्मणवेदं भोजयति, यावज्जीवमधीते, चर्मपूरं
स्तृणाति, गोष्पदपूरं वृष्टो देवः, चेलक्नोपं वृष्टो देव' इति ।</p>
<p>५. क्रियाकर्मरूपा यथा—</p>
<p>शक्नोति भोक्‍तुम्, धृष्णोति भोक्‍तुम्, जानाति भोक्‍तुम्, आरभते
भोक्‍तुम्, पारयति भोक्‍तुम्, प्रक्रमते भोक्‍तुम्, लभते भोक्‍तुम्, अर्हीत
भोक्‍तुम्, इच्छति भोक्‍तुम्, कामयतेभोक्‍तुम्, एषितुमिच्छति, कमितुं
कामयते' इति ।</p>
<p>६. क्रियावयवरूपा यथा—</p>
<p>मूलकोपदंशं भुङ्क्ते, दण्डोपघातं गाः कालयति, पार्श्‍वोपपीडं शेते,
व्रजोपरोधं गाः सादयति, पाण्युपकर्षमुत्थापयति, केशग्राहं युध्यन्ते,
भ्रूविक्षेपं जल्पति, गेहानुप्रवेशमास्ते, नामग्राहमाकारयति,
चोरङ्कारमाक्रोशति, स्वादुङ्कारं भुङ्क्ते, स्वाद्वकृत्य भुङ्क्ते' इति ।</p>
<p>क्रियाकर्मावयवरूपाः खल्वपि संभवन्ति, यथा— स्वपोषं पुष्यति, आत्मपोषं
पुष्णाति, गोपोषं पुष्यति, रैपोषं पुष्णाति, निमूलकाषं कषति,
समूलकाषं कषति, समूलघातं हन्ति, पाणिघातं वेदिमाहन्ति, शुष्कपेषं
पिनष्टि, चूर्णपेषं पिनष्टि, रूक्षपेशं पिनष्टि, उदपेषं पिनष्टि, अकृतकारं
करोति, जीवग्राहं गृह्‍णाति, हस्तग्राहं गृह्‍णाति, हस्तवर्त्तं वर्त्तयति,
चूडकनाशं नष्टः, सुवर्णनिधायं निहितः, ओदनपाकं पक्वः, क्रौञ्चबन्धं
बद्‌धः, जीवनाशं नश्यति, पुरुषवाहं वहति, ऊर्ध्वशोषं शुष्कः, ऊध
र्वपूरं पूर्ण' इति ।</p>
<p><b>शेषाश्छन्दसि चतुर्विंशतिर्भवन्ति ।</b> तद् यथा—</p>
<p>'एश्, केन्, तवै, के, से, सेन्, असे, असेन्, क्स, कसेन्, अध्यै,
अघ्यैन्, कध्यै, कध्यैन्, शध्यै, शध्यैन्, तवेङ्, तवेन्, कै, इष्यै, णमुल्, तोसुन्,
कसुन्' इति ।</p>

<pb n="040"/>
<p>(१—२) <b>एश‌्केनौ</b> तेषु कृत्यार्थे एशकेनौ । एश् अवचक्षे, केन् नावगाहे ।</p>
<p>(३) <b>तवै</b> कृत्यार्थे तुमर्थे च ।</p>
<p><b>कृत्यार्थे</b> परिधातवै, परिस्तरितवै ।</p>
<p><b>तुमर्थे</b> सोममिन्द्रपातवै, अन्वेतवै ।</p>
<p>(४—२०) (<b>के — इष्यै</b>) कया(के आ)दयः <b>सप्तदश तुमर्थे</b> । तेषु—</p>
<p>(१) <b>के</b> दृशे विश्‍वाय सूर्यम्, विख्ये त्वा हरामि, (२) <b>से</b> वक्षे रायः,
(३) <b>सेन्</b> ता वामेषे रथानाम्, (४) <b>असे</b> क्रत्वे दक्षाय जीवसे ।
(५) <b>असेन्</b> इह क्षयाय जीवसे, (६) <b>क्से</b>प्रेषे भगाय, श्रियसे,
(७) <b>कसेन</b>प्येवंरूपः, स्वरे विशेषः, (८) <b>अध्यै</b>काममुपाचरध्यै,
(९) <b>अध्यैन</b>प्येवंरूपः, स्वरे विशेषः, (१०) <b>कध्यै</b> इन्द्राग्नी आहुवध्यै,
(११) कध्यैन्—श्रियध्यै, (१२) <b>शध्यै</b> पिबध्यै, (१३)<b>शध्यैन्</b> सह मादयध
यै, (१४) <b>तवेङ्</b> दशमे मासि सूतवे, (१५) <b>तवेन्</b> सोममिन्द्राय पातवे
सुवर्देवेणु गन्तवे, कर्त्तवे, हर्त्तवे, (१६) <b>कै</b> प्रयै देवेभ्यः, (१७) <b>इष्यै</b>
अपामोषधीनां रोहिष्यै, अव्यथिष्यै रोहणाय चाऽव्यथनाय चेत्यर्थः ।</p>
<p>(२१) तुमर्थ एव <b>'शकि णमुल्कमुलौ'</b> (३.४.१२) अग्निं देवा विभाजं
नाशक्नुवन् अपलुपं नाशक्नुवन् ।</p>
<p>(२२—२३) ईश्‍वरे <b>तोसुन्कसुनौ</b> (३.४.१३)— ईश्‍वरोऽभिचरितोः, ईश्‍वरो
विलिखः, ईश्‍वरो वितृदः । <b>तोसुन्कसुनौ</b> भावलक्षणे च ।</p>
<p>तत्र 'स्थेण्कृञ्वदिचरिहुतमिजनिभ्यस्तोसुन् (३.४.१६), सृपितृदोः
कसुन्' (४.३.१७)। यथा— आसंस्थातोर्वेद्यां सीदन्ति, पुरा
सूर्यस्योदेतोराधेयः, पुरा वत्सानामपाकर्त्तो, पुरा प्रवदितोरग्नौ
होतव्यम्, पुरा प्रचरितोराग्नीध्रे होतव्यम्, आहोतोरप्रमत्तस्तिष्ठति,
आतमितोरुपतिष्ठन्ते, आविजनितोः संभवाम, पुरा क्रूरस्य विसृपः, पुरा
जत्रुभ्य आतृदः ।</p>
<p>(<b>२</b>) <b>तद्धितेष्वसर्वविभक्तिषु</b> (पा. १.१.३८ मभा., ५.३.१४६, ७.२.१०४, १०५, ५.
४.४२, ४३, ४४, १.३.३८) तसिलादयः प्राक् पाशपः, शस्प्रभृतयः प्राक्
समासान्तेभ्यः, मान्तः, कृत्वोऽर्थाः, तसिवती, नानाञौ इति ।</p>

<pb n="041"/>
<p>यथा — यतः, तत्र, इह, क्व, एकदा, एतर्हि, अधुना, इदानीम्, सद्यः, परुत्,
परारि, ऐषमः, अद्य, परेद्यवि, पूर्वेद्युः, उभयेद्युः, सर्वथा, इत्थम्, पुरस्तात्,
प्राक्, अधः, उपरि, उपरिष्टात्, पुरः, पश्‍चात्, दक्षिणात्, दक्षिणा, दक्षिणाहि,
दक्षिणेन, दक्षिणतः, द्विधा, द्वेधा, द्वैधम्, एकध्यम्, बहुशो देहि, वासुदेवतः
प्रति, शुक्लीभवति, अग्निसात् संपद्यते, देवत्रागच्छति पटपटाकरोति,
पचतितराम्, बहुकृत्वो भुङ्क्ते, द्विर्भुङ्क्ते, सकृद् भुङ्क्ते, बहुधा भुङ्क्ते, आदितो
भवति, ब्राह्मणवद् ब्रवीति, विना देवदत्तम्, नाना देवदत्तात् । (४९)</p>
<p>(<b>३</b>) <b>अव्ययीभावो</b> द्विधा (१) सत्त्वभूतार्थः,</p>
<p>(२) असत्त्वभूतार्थश्‍चे—ति । तयोः —</p>
<p><b>सत्त्वभूतार्थो</b> यथा— उपकुम्भम्, सुमद्रम्, दुर्यवनम्, निर्मक्षिकम्, निःशीतम्,
सब्रह्म, बहिर्ग्रामम्, सूपप्रति, मध्येसमुद्रम्, द्विमुनि, पञ्चनदम्,
लोहितगङ्गम्' इति ।</p>
<p><b>असत्त्वभूतार्थो</b> यथा— अधिस्त्रि, प्रत्युरसम्, अनुरथम्, प्रत्यर्थम्, यथाशक्ति,
सचक्रम्, यावदमत्रम्, परित्रिगर्त्तम्, आपाटलिपुत्रम्, अभ्यग्नि, द्विपरि,
'अनुगङ्गं वारणसी' ति ।</p>
<p>(<b>३. अनुकरणप्रातिपादिकम् —६</b>)</p>
<p>शब्दस्य ताद्‌रूप्येणाभिधानमनुकरणम् ।</p>
<p>यदाह—व्यक्ताऽव्यक्त—वर्ण—पद—वाक्य— सादृश्योक्‍तयोऽनुकरणानि । तत्र —</p>
<p>१. व्यक्तवर्णसादृश्योक्तिर्यथा— (सक. २)</p>
<b><lg>
  <l>छिन्नेन पतता वह्नौ यन्मुखेन हठात्कृते ।</l>
  <l>स्वेति हेति हरेणोक्‍तेः स्वाहासीत् सैव रावणः ॥ ३९ ॥</l>
</lg></b>
<p>२. व्यक्तपदसादृश्योक्तिर्यथा— (काद. २.१४७)</p>
<b><lg>
  <l>गच्छेति वक्‍तुमिच्छामि मत्प्रिय! त्वत्प्रियैषिणी ।</l>
  <l>निर्गच्छति मुखाद् वाणी मा गा इति करोमि किम् ॥ ४० ॥</l>
</lg></b>
<p>३. व्यक्तवाक्यसादृश्योक्तिर्यथा— (उराच. १)</p>
<b><lg>
  <l>त्वं जीवितं त्वमसि मे हृदयं द्वितीयं त्वं कौमुदी नयनयोरमृतं त्वमङ्गे ।</l>
  <l>इत्यादिभिः प्रियशतैरनुरुध्य मुग्धां तामेव शान्तमथवा किमतः परेण ॥ ४१ ॥</l>
</lg></b>

<pb n="042"/>
<p>४. अव्यक्तवर्णसादृश्योक्तिर्यथा</p>
<b><lg>
  <l>गतेऽर्धरात्रे परिमन्दमन्दं गर्जन्ति यत् प्रावृषि कालमेघाः ।</l>
  <l>अपश्‍यती वत्समिवेन्दुबिम्बं तच्छर्वरी गौरिव हुङ्करोति ॥ ४२ ॥</l>
</lg></b>
<p>५. अव्यक्तपदसादृश्योक्तिर्यथा—</p>
<b><lg>
  <l>चटच्चटिति चर्मणि च्चिमिति चोच्चलच्छोणिते
धगद्‌धगितिमेदसि स्फुटरवोऽस्थिषु ष्ठागिति ।</l>
  <l>पुनातु भवतो हरेरमरवैरिराजोरसि
क्वणत्करजपञ्जरक्रकचकाषजन्मानलः ॥ ४३ ॥</l>
</lg></b>
<p>६. अव्यक्तवाक्यसादृश्योक्तिर्यथा—</p>
<b><lg>
  <l>पिपिप्रिय ससस्वयं मुमुमुखासवं देहि मे
ततत्यज दुदुद्रुतं भभभाजनं काञ्चनम् ।</l>
  <l>इति स्खलितजल्पितं मदवशात् कुरङ्गीदृशः
प्रगे हसितहेतवे सहचरीभिरध्यैयत ॥ ४४ ॥</l>
</lg></b>
<p>एतेन यानि साधून्यर्थवन्ति पदानि, यानि च वाक्यानि, यच्चाशक्तिजम् असाधु
शब्दरूपम्, ये चापभ्रंशाः, ये चानर्थका वर्णाः, याश्‍चाव्यक्तवर्ण— पदवाक्योक्‍तयः,
तदनुकरणानां साधुत्वमुपपत्रं भवति, न प्रतिषिद्धस्य, यो ह्येवमसौ ब्राह्मणं हन्तीति
तस्यानुकुर्वन् ब्राह्मणं हन्यात् सोऽपि मन्ये पतितः स्यात् ।</p>
<p>नैवम्,</p>
<p>यश्‍च ब्राह्मणं हन्ति, यश्‍चानुहन्ति, उभौ तौ हतः, यस्तु खल्वेवमसौ ब्राह्मणं
हन्तीति तस्याऽनुकुर्वन् कदलीस्तम्भं छिन्द्यान्न स मन्ये पतितः स्यादिति । न
चानुकरणमपशब्दः । अन्यो ह्यसावपशब्दपदार्थकः साधुशब्दः, न चापशब्दपदार्थकः
शब्दोऽपशब्दो भवति, अपशब्द इत्येतस्याप्यपशब्दत्वप्रसङ्गात् । यः पुनरेवमसावपशब्दं
प्रयुङ्क्ते इति तस्यानुकुर्वन्नपशब्दमभिधेयेषु प्रयुङ्क्ते सोऽपशब्दकार्येव भवतीति ।</p>
<p>(<b>४. कृत्प्रातिपदिकम् —६</b>)</p>
<p>भावकारकाभिधायिनो धातुप्रत्ययाः कृतः ।</p>
<p>ते षोढा— <b>१. लिङ्गिनः २. अन्यलिङ्गिनः ३. स्वलिङ्गिनः ४. अलिङ्गिनः
५. शक्त्याद्यपेक्षिणः ६. अनुप्रयोगाद्यपेक्षिण</b>श्‍च । तेषु —</p>

<pb n="043"/>
<p>१. द्रव्यवचना अणादयो <b>लिङ्गिनः</b> । यथा— कुम्भकारः, पङ्कजम्,
धात्री, दात्रम्, कारुः, कृकवाकुः इति ।</p>
<p>२. गुणवचना ण्वुलादयो<b>ऽन्यलिङ्गिनः</b> । यथा— कारकः, कारिका, कारकम्,
दर्शनीयः दर्शनीया, दर्शनीयम् इति ।</p>
<p>३. उत्पत्तावपेक्षितनियतलिङ्गाः 'स्त्रियां क्‍तिन् (३.३.९४) इत्येवमादयः
<b>स्वलिङ्गिनः</b> । यथा— पक्तिः पचनम्, पाकः, व्रजः, शय्या, सुप्तम्,
इति ।</p>
<p>४. असत्त्वभूतार्थत्वेनानुपगृहीत—लिङ्ग—संख्या—शक्तय—स्तुमुनादयो<b>ऽलिङ्गिनः</b> ।
यथा— कालो भोक्‍तुम्, अलं कृत्वा, खलु प्रहृत्य, नावगाहे,
ईश्‍वरोऽभिचरितोः, ईश्‍वरो विलिखः इति ।</p>
<p>५. शक्तिहेतुमल्लक्ष्यक्रियाद्यपेक्षाः शत्रादयः <b>शक्त्यापेक्षिणः</b> । यथा— व्रजता
कृतम्, क्रियमाणं पश्य, आवर्जयन् वसति, चङ्क्रम्यमाणोऽधीते,
पक्ष्यन् व्रजति, भोजको व्रजति इति ।</p>
<p>६. अपेक्षितानुप्रयोगतद्धिताद्यनुषङ्गा णमुलादयो<b>ऽनुप्रयोगाद्यपेक्षिणः</b>। यथा—
रैपोषं पुष्यति, चोरङ्कारमाक्रोशति, कारयाञ्चकार, कृत्त्रिमम्,
व्यावक्रोशी, सांराविणम् इति ।</p>
<p>(<b>५. तद्धितप्रातिपदिकम् —६</b>)</p>
<p>भावकारकसंबन्धिस्वार्थाभिधायिनोऽधातुप्रत्ययास्तद्धिताः । ते षोढा— <b>१.
अलोपिनः, २. लोपिनः, ३. सर्वलोपिनः, ४. आदेशिनः, ५. प्रदेशिनः, ६.
अप्रदेशिनश्‍चेति ।</b></p>
<p>तेषु —</p>
<p>१. निरनुबन्धा <b>अलोपिनः</b> । यथा 'अश्‍वत्वम्, अश्‍वकः, अश्‍वत्थामा, सभ्यः,
सख्यम्, देवदत्तरूप्य इति ।</p>
<p>२. सानुबन्धा <b>लोपिनः</b> । यथा ब्राह्मण्यम्, मृत्तिका, दाक्षिः, वैयाकरणः, स्तेयम्,
कैदार्यम् इति ।</p>
<p>३. (सर्वलोपिनः) येषां लुग्लुपादिभिः किमपि नावतिष्ठते ते सर्वलोपिनः ।
यथा—गर्गाः, चरकाः, पञ्चालाः, चञ्चा, गार्गी, सामग्री इति ।</p>

<pb n="044"/>
<p>४. (आदेशिनः) येषामायन्नादय आदिश्यन्ते ते आदेशिनः । यथा—
ऐतिकायनः, कापेयम्, आत्मनीनम्, अश्‍वीयम्,
क्षत्रियः शाश्‍वतिकम् इति ।</p>
<p>५. (प्रदेशिनः) प्रकृतेरादिमध्यविषयाः प्रदेशिनः । यथा— बहुतृणम्, बहुराजा,
सर्वकः, उच्चकैः, त्वयका, पचतकि इति ।</p>
<p>६. (अप्रदेशिनः) तस्या एवान्त्यावयवभूता अप्रदेशिनः । यथा— वाक्त्वचम्,
प्रत्युरसम्, केशाकेशि, युवजानिः, सरजसम्, निष्प्रवाणिः
इति ।</p>
<p>(<b>६. समासप्रातिपदिकम् —६</b>)</p>
<p><b>पृथगर्थानामेकार्थीभावः समासः ।</b></p>
<p>स षोढा— <b>१. सुबन्ताभ्याम्, २. तिङन्ताभ्याम्, ३. सुप्तिङन्ताभ्याम्,
४. सुब्धातुभ्याम्, ५. सुबन्तनामभ्याम्, ६. नामभ्याञ्चेति ।</b> तेषु—</p>
<p>१. <b>सुबन्ताभ्यां</b> यथा— उपकुम्भम्, राजपुरुषः, नीलोत्पलम्, अष्टाकपालः, चित्रगुः,
धवखदिरौ इति ।</p>
<p>अत्र 'समर्थः पदविधिः' (२.१.१) इति सामर्थ्ये सति समासः । सामर्थ्यं च
सम्बन्धः । स च द्वयोरुपसर्जनप्रधानभावे भवति । न हि प्रधानयोरुपसर्जनयोरेव वा
मिथोऽनपेक्षयोः संबन्धो घटते ।</p>
<p>प्रधानोपसर्जनभावश्‍च द्विधा (१) अभिधीयमानः (२) प्रतीयमानश्‍च ।</p>
<p><b>अभिधीयमानो व्यतिरेकविभक्तिः</b>, यदा वैयधिकरण्यम् 'कुम्भस्य समीपम्, राज्ञः
पुरुष' इति ।</p>
<p>तत्रोपकुम्भमिति पूर्वपदप्रधानोऽव्ययीभावः ।</p>
<p>राजपुरुष इत्युत्तरपदप्रधानस्तत्पुरुषः ।</p>
<p>प्रधानमविचलितस्वार्थं प्रथमयैवाभिधीयते,</p>
<p>उपसर्जनं पुनः प्रधानाऽनुग्रहायाश्रितव्यतिरेकं षष्ठ्यादिभिः । इदं च सुबन्तत्वं एव
भवति ।</p>
<p><b>प्रतीयमानस्तुल्य़विभक्तिः</b>, यदा सामानाधिकरण्यम्— 'नीलं च तदुत्पलं च
नीलोत्पलम्, अष्टसु कपालेषु संस्कृतोऽष्टाकपाल इति ।</p>
<p>अयं च 'विशेषणं विशेष्येणे—(२.१.५७)—ति कर्मधारयः ।</p>

<pb n="045"/>
<p>'संख्यापूर्वः (२.१.५२), 'तद्धितार्थोत्तरपदसमाहारे—च' (२.१.५१) इति च द्विगुत्वं
विशेषण—विशेष्यभावेन प्रतीयमानोपसर्जनप्रधानभावयोः सामानाधिकरण्ये स्मर्यते ।
स च तुल्यविभक्तित्वे स्यादिति सुबन्त एव भवति ।
अतश्‍च सर्वत्र सुबन्तेन सब सुबन्तं समस्यते इति स्मर्यते ।</p>
<p>२. <b>तिङन्ताभ्यां</b> यथा—अश्‍नीतपिबता, खादतमोदता, पचतभृज्जता, उन्मृजावमृजा,
आवपनिवपा 'एहि—रे—आहि रे(रा) इति ।</p>
<p>अत्र 'आख्यातमाख्यातेन क्रियासातत्ये' (२.१.७२ गसू.) इति 'मयूरव्यंसका'
दिपाठात् (२.१.७२) तिङन्तानां समासः स्मर्य्यते । 'अश्‍नीत' 'पिबते'त्यादि यासु
क्रियासु सातत्येन विद्यते ता एवमुच्यन्ते । तन्मध्यपतितस्तद्ग्रहणेन गृह्यत' इति
'उदादीनां रे' इत्येतस्य चाख्यातत्वं भवति ॥</p>
<p><b>३. सुप्तिङन्ताभ्यां</b> यथा— अपचसि, प्रावर्षत्, अनुव्यचलत्, अस्तिक्षीरा, एहिवाणिजा,
जहिस्तम्बः इति । अत्र 'सह सुपा (२.१.४) इत्यत्र तृतीययैव सहार्थस्याक्षेपे
सहग्रहणादतिरिक्‍ताद् योगविभागाश्रणेन सुबन्ततिङन्ताभ्यां । समासः क्रियते । स च
नञो नलोपस्तिङ्यवक्षेपे (पा. ६.३.७३ वा.), इति उदात्तवता तिङा गतिमता च'
(२.२.१८ भाष्ये) इति, 'सुबधिकारेऽस्तिक्षीरा' दिवचनम् (२.२.२४वा.)
'एहीडादयोऽन्यपदार्थे' (२.१.७२ गसू. १८.१), जहिकर्मणा बहुलमाभीक्ष्णये
समस्यते कर्त्तारं चाभिदधातीत्युपपन्नो (२.१.७२ गसू. १८.१) भवति । तेनायमर्थः
संगच्छते 'अवक्षिप्तोऽसि न पचसि त्वमभिहितोऽपि वृषल इति, प्रकर्षेणावर्षदिति,
पश्‍चाद् विशिष्टं चलनमकरोदिति, अस्ति क्षीरमस्या' इति, एहि
वाणिजेत्यामन्त्र्यमाण— वाणिजविशिष्टा क्रियेति, जहि जहि स्तम्बमिति कर्त्ता
योऽभिधीयते स एवमुच्यत इति ।</p>
<p>४. <b>सुब्धातुभ्यां</b> यथा— संग्रामयते, अनुरुध्यते, श्रद्धा, अन्तर्धिः, परमनियौ, प्रतिभुवौ
इति । अत्र 'संग्राम युद्धे अनुरुध कामे इति समस्तयोरेव पाठः । आतश्‍चोपसर्गे
(३.३.१०६), उपसर्गे घोः किः (३.३.९२) इति अङ्—किविधाने 'प्रादिषु
श्रदन्तरोरुपसंख्यानम्' 'अचि श्‍नुधातुभ्रुवां य्वोरियङुवङौ' (६.४.७७)
इत्यादिकार्यसिद्धये क्विबन्तस्य प्रत्ययनामधातुत्वाद् धातुत्वमिति सुब्धातुभ्यां
समासो भवति ॥</p>

<pb n="046"/>
<p>५. <b>सुबन्तनामभ्यां</b> यथा— दधिसेक्, चर्मकारः, चर्मक्रीती, धनक्रीता, ब्राह्मणाच्छंसी,
सरसिजम्' इति । अत्र 'कुगतिप्रादयः (२.२.१८), 'उपपदमतिङ्' (२.२.१९) इत्यत्र
अतिङ्ग्रहणेनोभयसूत्रशेषतया व्याख्यायमानेन सुबित्येतस्य निवृत्तिः क्रियते;
'कर्त्तृकरणे कृता बहुलम् (२.१.३२), इत्यत्र च कर्त्तृकरणयोः समासविध
/?/नादुत्तरपदस्य कृदन्ततायां लब्धायां कृद्ग्रहणादतिरिक्‍तात् तदन्तावस्थायामेव
समासाभ्यनुज्ञाने सुपेत्येतदपि निवर्त्तते । ततश्‍च 'गतिकारकोपपदानां कृद्‌भिः सह
समासवचनम् सुबुत्पत्तेः प्रागेव' भवतीत्याख्यातम्; बहुलग्रहणस्य चेष्टसिद्‌ध
यर्थत्वात् ।</p>
<p>स क्वचिन्नामभ्यां, क्वचित् सुबन्ताभ्याम्, क्वचिन्नामसुबन्ताभ्यां निश्‍चीयते । तत्र
'दधिसेक्' इत्यत्र उत्तरपदस्य, 'सात्पदाद्योः (८.३.१११) इति पदादिनिबन्धन—
षत्व—प्रतिषेध—सिद्धये 'चर्मकार' इत्यत्र तु पूर्वपदस्य पदान्तलक्षणनलोपार्थं
सुबन्तता क्रियते । चर्मक्रीतीत्यत्र पूर्वपदं नलोपार्थमेव सुबन्तम्, उत्तरपदं तु
प्रातिपदिकं क्रियते; तेन 'क्रीतात् करणपूर्वात् (४.१.५०) अकारान्तात् इति ईकारः
सिद्धो भवति । सुबुत्पत्तौ तु प्राक् सुबुत्पत्तेरन्तरङ्गलिङ्गसंस्करनिमित्तः टाबुत्पद्यमानः
क्रीतस्य आकारान्तरङ्गंत्वात् ङीषं प्रतिबध्नीयात्, धनक्रीतेत्यत्र तु 'सा हि तस्य
धनक्रीता प्राणेभ्योऽपि गरीयसी' इति शिष्टप्रयोगदर्शनादुत्तरपदस्य सुबुत्पत्तौ
टाबुत्पत्तेराकारान्तत्वान्न ङीष उत्पत्ति ।</p>
<p>ब्राह्मणाच्छंसी सरसिजमित्यत्र पूर्वपदयोः साक्षात् सुपः श्रवणम्; उत्तरपदयोस्तु
प्रयोजनाभावाद् विभक्तेरनुत्पत्तिरिति ।</p>
<p>६. <b>नामभ्यां</b> यथा— अश्‍वक्रीती, धनक्रीती, प्रवापिणी, माषवापिणी, असूर्यंपश्या,
राजदाराः, कृतपूर्वी कटम् इति । अत्र अश्‍वक्रीती धनक्रीती इत्येतयोः प्राग्वदेव
ङीषुत्पत्तौ विभक्त्युत्पत्तिमन्तरेणापि पञ्चकप्रातिपदिकार्थपक्षे करणत्वाऽविरोधः ।
प्रवापिणी माषवापिणी इत्यत्र तु प्राक् सुबुत्पत्तेः समासे प्रातिपादिकस्यान्तो नकार
इति 'प्रातिपदिकान्तनुम्विभक्तिषु च' (८.४.११) इति णत्वं भवति, सुबन्ताभ्यां तु
समासेऽन्तरङ्गत्वात् ङीबुत्पत्तौ ङीबत्र प्रातिपदिकान्तः, न नकार इति णत्वं न स्यात्
यथा गर्गभगिनीति ।</p>
<p>'असूर्यंपश्या' इत्यत्र नञ्सूर्ययोर्दृशिक्रियया संबन्धात् परस्परमसम्बन्धे
सामर्थ्याभावाद् विभक्त्यभावः, अत्र हि सूर्यमपि न पश्यन्तीति नञ् सूर्यकर्मिकां

<pb n="047"/>
दृशिक्रियामपेक्षते, न सूर्यसत्ताम्, 'असूर्यंललाटयोर्दृशितपोः' (३.२.३६) इति
वचनादसामर्थ्येऽपि नाम्नोरेव समासो भवति । एतेन कृतपूर्वीत्यपि व्याख्यातम् ।
अत्रापि हि कृतं पूर्वं कटोऽनेनेति कृतशब्दस्य कटापेक्षायां पूर्वशब्देना—
सम्बन्धादसामर्थ्येऽपि 'पूर्वादिनिः' (५.२.८६) 'सपूर्व्वाच्च' (५.२.८७) इति
वचनात् कृतपूर्वयोस्सुबन्तयोरेव समासो भवतीति स्थितम् ।</p>
<p>(<b>समासविचारः</b>) उपलक्षणं चेह सुबन्ताभ्यामित्यादिषु द्विवचनम् । तेन यथा द्वाभ्यां तथा
त्रिभिर्बहुभिश्‍च समासो भवति । तत्र—</p>
<p><b>अव्ययीभावः कर्म्मधारयश्‍च द्वाभ्याम् ।</b></p>
<p>यथा —अधिस्त्रि, शाकप्रति, पञ्चाम्राः, पुरुषव्याघ्र इति ।</p>
<p><b>षष्ठीलक्षणः कालपरिमाणलक्षणश्‍च तत्पुरुषो द्वाभ्यां त्रिभिश्‍च ।</b></p>
<p>यथा— राजगवीक्षीरम्, राजगोक्षीरम्, द्व्यहजातः, द्व्यह्नजातः इति । अत्र
यदा राज्ञो गौः राजगवी तस्याः क्षीरमिति तदा द्वाभ्याम्, यदा तु राज्ञो गोः क्षीरं
राजगोक्षीरमिति तदा त्रिभिः । तदुक्तं— 'राजगवीक्षीरे द्विसमासप्रसङ्गः, द्विषष्ठीभावात्;
(२.१.१ वा. १४,१५), सिद्धं तु राजविशिष्टाया गोः क्षीरेणाभिसम्बन्धाद् राजगवीक्षीरम्
राजगोक्षीरमिति च ।</p>
<p>ननु च 'गोः क्षीरं गोक्षीरम्, राज्ञो गोक्षीरं राजगोक्षीरमिति द्वितीयपक्षे भविष्यति ।
नैवम् । अर्थभेदात् । यथैवायं गवि यतते, न महिष्यादेः क्षीरमात्रेण तुष्यति, एवं
राजन्यपि यतते 'राज्ञो या गौः, तस्या यत् क्षीरमिति तच्चैवं न सिध्यति । एवं हि यतः
कुतश्‍चिदागतं गोक्षीरमात्रं राज्ञः सम्बन्धि प्रतीयते ।</p>
<p>कथं पुनर्गोः क्षीरमप्यपेक्षमाणायाश्‍च राज्ञा राजानमप्यपेक्षमाणायाश्‍च क्षीरेण
समासः (मभा. २.१.१ वा.)?</p>
<p>उच्यते— न गौः प्रधानत्वात् तथा राजनमपेक्षते यथा उपसर्जनत्वेन गां राजा,
क्षीरमप्यविचलितस्वार्थत्वादनौत्सुक्येन न तथा गामपेक्षते यथोद्‌भूतसम्बन्धव्यतिरे—
कत्वादौत्सुक्येन गौः क्षीरम् ।</p>
<p>एवं चानुकूल्ये गमकत्वात् प्रधानसापेक्षत्वे सति समासो भवत्येव । यथा
देवदत्तगुरुकुलम्, राजपुरुषभार्य्या इति । तदुक्तम्—'भवति वै प्रधानस्य सापेक्षस्यापि
समास' इति (मभा. २.१.१) ।</p>
<p>एवं द्वे अहनी समाहृते द्व्यहः । द्व्यहो जातस्येति यदा समासस्तदा द्वाभ्याम्, यदा

<pb n="048"/>
तु द्वे अहनी जातस्य द्व‍यहजात इति तदा त्रिभिः । 'सुप् सुपा (२.१.४) इति वचनाद्
द्वयोरेव समास इति चेत्, न, 'कालाः परिमाणिना (२.२.५) इति बहुवचननिर्द्देशात् 'सुप्
सुपा' इत्येतस्मिन् गुणपदेऽपि संख्या न विवक्ष्यते; तेन त्रिष्वपि पदेषु समासाभ्यनुज्ञाने,
द्विशब्दस्यापि कालसंख्यायकत्वेन कालाभिधायित्वे द्वे अहनी जातस्येति विगृह्य जातेन
परिमाणिना द्विशब्दाहःशब्दौ कालाभिधायिनौ समस्येते । पूर्वस्य पदस्योत्तरपद—
निमित्तायास्तत्पुरुषसंज्ञायाः प्रवर्त्तनात् 'न संख्यादेः समाहारे' (५.४.८९) इति
प्रतिषेधाभावात् 'अह्लोऽह्न एतेभ्यः' (५.४.८८) इति समासान्तसिद्धौ द्व‍यह्नजात इति
विवक्षितरूपसिद्धिः ।</p>
<p>अथ राजगोक्षीरमित्यत्रापि कथं न समासान्तः ?</p>
<p>गोशब्दस्य युगपत् पूर्वोत्तरपदापेक्षायामसामर्थ्यात् ।</p>
<p>द्व‍यह्नजात इत्यत्रापि तुल्यमिति चेत्‌ब ।</p>
<p>तन्न 'उत्तरपदयोग एव द्विगोराम्नानात् ।</p>
<p>अपि च 'द्वे अहनी' इति द्वे अपि प्रथमान्ते, राज्ञो गोरिति द्वे अपि षष्ठ्यन्ते ।
अस्ति च प्रथमान्तषष्ठ्यन्तयोर्विशेषः । प्रथमान्तं ह्यनुपजातव्यतिरेकत्वान्निरौत्सुक्यं
नान्यदपेक्षते; षष्ठ्यन्तं पुनरुद्भूतव्यतिरेकत्वात् परोपकारायौत्सुक्येन प्रवर्त्तमानं
नानवाप्योकार्यं विरमति ।</p>
<p>एवं च सापेक्षत्वादसामर्थ्ये समासः कथमिति चेत् ? गमकत्वात् । यथा— सूर्यमपि व
पश्यन्तीत्यसूर्यम्पश्या राजदाराः, न पुनर्गीयन्ते अपुनर्गेयाः श्‍लोकाः, श्राद्धं न भुङ्क्ते
अश्राद्धभोजी ब्राह्मणः, अशूद्रान्नभोजी, एवम् अलवणभोजी, एकान्नविंशतिः; यथा
अवतप्ते नकुलस्येव स्थितमवतप्तेनकुलस्थितं तवैतदिति ।</p>
<p><b>बहुव्रीहिद्वन्द्वौ द्वाभ्यां त्रिभिर्बहुभिश्‍च</b> । यथा— चित्रगुः, कण्ठेकालः, प्लक्षन्यग्रोधौ,
पाणिपादम्, पञ्चगवधनः, मत्तबहुमातङ्गम्, शङ्खदुन्दुभिवीणाः, धवखदिरपलाशम् इति ।
अत्र 'अनेकमन्यपदार्थे' (२.२.२४) बहुब्रीहिः, 'चार्थे द्वन्द्वः' (२.२.२९) इति च स्मृतिः ।
उक्तं च (मभा. २.१.१)—</p>
<b><lg>
  <l>सुसूक्ष्मजटकेशेन सुनताजिनवाससा ।</l>
  <l>समन्तशितिरन्ध्रेण द्वयोर्वृत्तौ न सिध्यति ॥ ४५ ॥</l>
</lg></b>
<b><lg>
  <l>द्वन्द्वो यावदि्भरारब्धः प्राधान्यं तत्र तावताम् ।</l>
  <l>इतरेतरयोगे स्यात् समाहारे तु संहतेः ॥ ४६ ॥</l>
</lg></b>

<pb n="049"/>
<p>ननु च शोभनाः सूक्ष्मा जटाः केशा अस्य, शोभनं नतमजिनं वासोऽस्य,
संजातान्यन्तेषु शितिरन्ध्राण्यस्येति कर्मधारयादिगर्भा एते बहुव्रीहयः । तत्र
सुसूक्ष्मजटकेशेन सुनताजिनवाससा' इत्येतयोः मध्यपदस्योत्तरपदेन पूर्वपदेन वा
कर्मधारयम्, अन्त्यस्य तूत्तरपदेनैव सप्तमीतत्पुरुषं विधाय द्वयोरपि वृत्तौ बहुव्रीहिः
कस्मान्न क्रियते ?</p>
<p>उच्यते</p>
<p>पूर्वयोः पूर्वपदेन कर्मधारयस्यानुपपत्तिः असमानाधिकरण्यात्; नहि द्वयोरपि
विशेषणयोः सामानाधिकरण्यं भवति । उत्तरेण तु 'विशेषणं विशेष्येणे (२.१.५७)ति
सामानाधिकरण्ये भवति कर्मधारयः; किन्तु न तदुत्तरकालमन्यपदार्थे विवक्षितार्थसिद्धिः ।
तथा हि सति सूक्ष्मजटासम्बन्धनिबन्धनमेव केशानां शोभनत्वमुपलभ्यते न तु
स्वाभाविकम्, नतिनिमित्तमेव चाजिनवाससश्‍चारुत्वं गम्यते, न तु नैसर्गिकम् । अन्त्ये
पुनरन्तेषु इत्येतस्य सापेक्षत्वादसामर्थ्ये सति नोत्तरपदेन सप्तमीतत्पुरुषः; अन्तेषु शितिरन्ध
/?/णीति ह्युक्‍ते, कस्यान्तेष्वित्यपेक्ष्यं स्यात्, तच्च शित्यर्थ उत्पद्यमाने बहुव्रीहावेवोपन्नं
भवति 'संजातान्यन्तेषु सूक्ष्मच्छिद्राण्यस्येति, न पुनस्तत्पुरुषे ।</p>
<p>ननु च 'दृश्यते द्वयोरपि विशेषणत्वे सापेक्षत्वे च समासः । तद् यथा 'खञ्जश्‍चासौ
कुब्जश्‍च खञ्जकुब्जः, भ्रातुर्भार्या भ्रातृभार्या देवदत्तस्ये—ति ।</p>
<p>उक्तमत्राऽऽचार्यैः ।</p>
<p>किमुक्तम् ?</p>
<p>कस्यचित् खञ्जो निर्ज्ञातः, कस्यचित् कुब्ज इति प्रधानोपसर्जनभावाद् भवत्येव
विशेष्य—विशेषणभावः । अपि च— (वाक्यपदीये ३.१४.४७)</p>
<b><lg>
  <l>सम्बन्धिशब्दः सापेक्षो नित्य सर्वः प्रवर्त्तते ।</l>
  <l>स्वार्थवत् सा व्यपेक्षाऽस्य वृत्तावपि न हीयते ॥ ४७ ॥ (इति)</l>
</lg></b>
<p>यथा— पितुः पिता पितामहो देवदत्तस्येति । इह तु सूक्ष्मजट इत्येतदन्यपदार्थ
एवाम्नायते । नतमित्येतदपि क्रियाभिधायित्वेन गुणवचनत्वादाश्रितमेव भवति । सु
इत्येतत् पुनरव्यं शोभनार्थे वर्त्तमानं समस्यते । तस्य चास्तां द्रव्यवचनत्वम्,
गुणवचनत्वेऽपि विप्रतिपत्तिः, अव्ययानां सत्त्वार्थवाचित्वात् ।</p>
<p>केचित् पुनस्तत्रापि विवन्दन्ते— द्योतका हि किलैते, न वाचका इति । समासश्‍च
'सुप् सुपा' इति द्योतकानामपि भवति । मा भूत् पूर्वयोः कर्मधारयः, अन्त्ये
पुनरन्तशब्दस्य सम्बन्धिशब्दत्वेन भ्रातृभार्यादिवत् कथं न तत्पुरुष ?</p>

<pb n="050"/>
<p>उच्यते,</p>
<p>यद्यपि संबन्धिशब्दाः सापेक्षत्वेऽपि समस्यन्ते तथापि सन्देहविपर्य्यासादयो न
जायन्ते तत्रैव तदुत्पत्तिः । अत्र तु अन्तशिति रन्ध्राणीत्युक्ते सन्देहः— 'किमन्तेषु
शितिरन्ध्राण्यस्य, उत 'अन्तशितीनि रन्ध्राणी' ति । अथ यदा 'सुष्ठु सूक्ष्मजटाः केशा
अस्ये'—ति विग्रहः, तदा भवितव्यं पूर्वपदयोः कर्मधारयेण ।</p>
<p>न भवितव्यम् ।</p>
<p>
किं कारणम् ?</p>
<p>स्वरे दोषः स्यात् । बहुव्रीहौ पूर्वपदप्रकृतिस्वरं बधित्वा समासस्यान्त उदात्त
इत्यन्तरङ्गत्वादवयवसमासस्वरः प्राप्नोति ।</p>
<p>तदाह—(वाप. ३.१४.५७)</p>
<b><lg>
  <l>सुसूक्ष्मजटकेशादौ समासोऽवयवे यदि ।</l>
  <l>स्यात् स्यात् तत्राऽन्तरङ्गत्वाद् बाधकोऽवयवस्वरः ॥ ४८ ॥</l>
</lg></b>
<p>अतश्‍च यत्र द्वे अपि विशेषसंज्ञे तत्रोत्तरपदे नित्यमेव द्विगुर्द्वन्द्वश्‍च समासो भवति ।
तद् यथा— 'पञ्चगवप्रिय' इति 'छत्रोपानहप्रिय' इति । यत्र किञ्चित् सामान्यं कश्‍चिच्च
विशेषः तत्र विकल्पेन । यथा— राजगवीक्षीरम्, राजगोक्षीरम् इति । यत्रैकतः सामान्यम्,
अन्यतो विशेषः तत्र न भवत्येव । यथा— 'सुसूक्ष्मजटकेशेन सुनताजिनवाससा' इति ।
अत्र बहुव्रीहिरिति विशेषसंज्ञायामवयवयोः 'विशेषणं विशेष्येण बहुलम् (२.१.५७)
इति या समाससंज्ञा सा 'सुप्‌सुपा' इति तत्पुरुषादिभेदाऽपरामर्शेन भवन्ती
सामान्यसंज्ञेत्युच्येत ।</p>
<p>ननु 'द्वन्द्वतत्पुरुषयोरुत्तरपदे नित्यसमासवचनम् इति <b>महावार्त्तिककारः</b>, अयमपि
च तत्पुरुष एवेति कस्मादिहापि समासो न भवति ?</p>
<p>उत्तरपदोपादानात् । य उत्तरपद एवाम्नायते सोऽत्र तत्पुरुषो ग्रहीतव्यः, यथा
'द्व‍यह्नजातः', 'पञ्चगवधन' इति । द्वन्द्वः पुनरनुत्तरपद एवेति बहुव्रीहिविषयेणोत्तरपदेन सर्व
एव गृह्यते । किमर्थं पुनरेवमुच्यते यावता बहुलग्रहणेनैव सिद्धम्, समुदायवृत्त्याववयवानां
मा कदाचिद् वृत्तिर्भूदिति ।</p>
<p>तथापि न वक्‍तव्यम् । इह द्वौ पक्षौ (<b>१</b>) <b>वृत्तिपक्षश्‍च</b> (<b>२</b>) <b>अवृत्तिपक्षश्‍च</b> । यदा
वृत्तिः तदा सर्वेषां वृत्तिः, यदा तु न वृत्तिस्तदा सर्वेषामवृत्तिरिति ।</p>
<p>नैवम् । अस्त्यत्र विशेषः । तथाहि पञ्चगवप्रिय इत्यादौ नास्य पञ्चसंख्यामात्रं प्रियं,

<pb n="051"/>
नापि गोमात्रम्, किं तर्हि पञ्चसंख्योपलक्षिताः काश्‍चिदेव गावः, यथा पञ्चाम्राः सप्तर्षय
इति । तच्च द्विगौ पूर्वमसति दुरुपपादमेव भवति । एतेन छत्रोपानहप्रिय इत्येतदपि
व्याख्यातम्, तत्रापि युगपदधिकरणवचनद्वन्द्वमन्तरेण नाभिवाञ्छितसिद्धिः । न
ह्यस्योपनन्मात्रमेव प्रियम् अपितुछत्रमपि, उपानच्छब्दादेव च परः प्रियशब्दो निशम्यमानः
न द्वन्द्वं विना छत्रमुपग्रहीतुं शक्नोति । तस्मादनाक्षेप इति ।</p>
<p>'सुसूक्ष्मजटकेशादिना च मत्तबहुमात्तङ्गं वनम्' इत्यादावप्यनेकमेव पदमित्युक्तं
भवति । अत्रापि मत्ता बहव एव मातङ्गा इत्यापि न भवति ।</p>
<p>किं कारणम् ?</p>
<p>'बहुगणवतुडति' संख्या (१.१.२३) इति बहुशब्दस्य संख्यावाचित्वात्,
संख्यापूर्वस्य च कर्मधारयस्य, द्विगुत्वात्, द्विगोः पुनः 'तद्धितार्थोत्तरपदसमाहारे'— (२.
१.५१) ष्वेव भावात्, यथा'पञ्चकपालः, त्रिलोकहर्म्यम्, पञ्चपूली' इति ।</p>
<p>कथं तर्हि 'सप्तर्षयः पञ्चाम्रा' इति ?</p>
<p>'दिक्संख्ये संज्ञायाम्' (२.१.५०) इति संज्ञायामेव तद् भवति ।</p>
<p>ननु च मा भूत् तद्धितार्थ उपपदं वा, तथापि 'बहुमातङ्गमि'—ति समाहारे
भविष्यति—बहवो मातङ्गाः समाहृताः बहुमातङ्गम्, ततश्‍च 'मत्तं बहुमातङ्गमस्मिन् वने
तन्मत्तबहुमातङ्गं वनमिति बहुव्रीहिर्भविष्यति ।</p>
<p>उच्यते ।</p>
<p>अथ समाहार इति कः शब्दार्थः ?</p>
<p>ननु समाङ्पूर्वाद्‍धरतेः कर्मणि घञ् 'समाह्रियत इति समाहार' इति ।</p>
<p>यद्येवं पञ्च कुमार्यः समाहृताः पञ्चकुमारि, दशकुमारि इति</p>
<p>'गोस्त्रियोरुपसर्जनस्य' (२.१.४८) इति ह्रस्वत्वं न प्राप्नोति ।</p>
<p>समाहारस्यैकत्वात् द्विगुरेकवचनम् (२.४.९) इत्येतदपि वक्‍तव्यं भवति ।</p>
<p>एवं तर्हि भावसाधनो भविष्यति समाहरणं समाहार इति ।</p>
<p>अथ भावसाधनेन किमभिधीयते ?</p>
<p>यत् तदौत्तरार्ध्यम् ।</p>
<p>कः पुनः पञ्चगवं, पञ्चपूलीत्यादौ गवादीनां समाहारः ?</p>
<p>यत् तद् आर्जनं, क्रयणं, भिक्षणम्, अपहरणम् वा ।</p>
<p>यद्येवं विक्षिप्तेषु पूलेषु चरन्तीषु गोषु न सिध्यति ।</p>

<pb n="052"/>
<p>तर्हि समभ्याशीकरणं समाहारः ।</p>
<p>एवमपि पञ्चग्रामी, षण्णगरी इत्यादेरनुपपत्तिः ।</p>
<p>किं कारणम्?</p>
<p>अभ्याशीकरणार्थे समाहारशब्दे समिति समन्तादित्यभिविधौ वर्त्तते,
आङाभिमुख्ये, हरतिर्देशान्तरप्रापणे इति ।</p>
<p>नावश्यं हरतिर्देशान्तरप्रापणे एव वर्त्तते । किं तर्हि ? सादृश्येऽपि, मातुरनुहरति
पितुरनुहरतीति ।</p>
<p>अथवा— 'पञ्चग्रामी, षण्णगरीति नेदमित्येवावतिष्ठते, अवश्ये ह्यसौ ततः
किञ्चिदाकाङ्क्षति, क्रियां गुणं वा । यदाकाङ्क्षति तदेकं, स समाहार इति ।</p>
<p>अयं तर्हि भावसाधने सति दोषः, पञ्चपूली आनीयतामिति द्रव्यस्यानयनं न
प्राप्नोति ।</p>
<p>नैष दोषः । तद् यथा 'गौरनुबन्ध्यः' 'अजोऽग्नीषोमीय' इति जातौ चोदितायां
तत्राऽसंभवादालम्भनप्रोक्षणविशसनादीनि द्रव्ये भवन्ति इहापि भावानयनस्यासंभवाद्
द्रव्यस्थानयनं भविष्यति ।</p>
<p>अव्यतिरेकाद् वा । न हि समूहिभ्यः समाहारलक्षणः समूहो व्यतिरिक्‍तो भवति ।
एवं तर्हि बहुमातङ्गमिति समाहारे एष दोषो भवति— 'अकारान्तोत्तरपदो द्विगुः स्त्रियां
भाष्यत' इति पञ्चपूलीतिवद् ईकारान्तत्वं प्राप्नोति । न वाऽयं पात्रादिषु पठ्यते, येन
'चतुष्पात्र—त्रिभुवनादिवत् तन्निषेधो भविष्यति; नाप्याबन्तो येन 'पञ्चखट्वी पञ्चखट्वम्'
इत्यादिवद् विकल्पोऽवकल्पेत ।</p>
<p>ननु द्विगावपीकारो न दृश्यते यथा एकपुत्रः एकभिक्षेति ।</p>
<p>नायं द्विगुः ।</p>
<p>किन्तर्हि? 'पूर्वकालैकसर्वजरत्पुराणे—(२.१.४९) त्यादिना कर्म्मधारयः ।
किं च भोः । संख्यापूर्वोऽपि द्विगुर्न भवति ?</p>
<p>वाढम्, तस्य तद्धितार्थोत्तरपदसमाहारेष्वेव भावात् । न चेह तद्धितार्थ उत्तरपदं वा
विद्यते, न चैकस्य समाहारः संभवति ।</p>
<p>यदा तु सामर्थ्यातिशयादेकस्मिन्नपि समूहारोपणम्, तदा, भवत्येव,
यथा— 'एकापूपी एकशाटीति । किं पुनर्द्विगुसंज्ञा प्रत्ययोत्तरपदयोर्भवति ? एवं तावत् ।
एतर्हीतरेतराश्रयत्वादप्रसिद्धिः ।</p>

<pb n="053"/>
<p>कथमितरेतराश्रयत्वम्?</p>
<p>द्विगुनिमित्ते प्रत्ययोत्तरपदे, प्रत्ययोत्तरपदनिमित्ता च द्विगुसंज्ञेति ।</p>
<p>एवं तर्हि 'अर्थ' इति वक्ष्यामि</p>
<p>अर्थे चेत् तद्धितानुत्पत्तिर्बहुव्रीहिवत् । तत्र यथा 'चित्रगुः शबलगुः' इति
बहुव्रीहिणोक्‍त— त्वान्मत्वर्थस्य मत्वर्थीयो न भवति, एवं द्वैमातुरः पाञ्चनापितिः' इत्यादौ
तद्धितार्थस्य द्विगुनोक्‍तत्वात् तद्धितोत्पत्तिर्न प्राप्नोति ।</p>
<p>यथेच्छसि तथाऽस्तु । अस्तु तावत् प्रत्ययोत्तरपदयोरिति ।</p>
<p>ननूक्तमितरेतराश्रयत्वादप्रसिद्धिरिति, नैष दोषः, नेदं तुल्यमन्यैरितरेतराश्रयैः,
शब्दनित्यत्वात् ।</p>
<p>ननु च न संज्ञा नित्या ।</p>
<p>किं तर्हि? शब्दः ।</p>
<p>यद्येवं भाविनी संज्ञा विधास्यते । तद्‌यथा— 'कश्‍चित् तन्तुवायमाह अस्य सूत्रस्य
शाटकं वयेति ।</p>
<p>स पश्यति यदि शाटको न वातव्यः, अथ वातव्यो न शाटकः । शाटको
वातव्यश्‍चेति विप्रतिषिद्धम् । भाविनी तु खल्वस्य संज्ञाभिप्रेता; स मन्यते — 'वातव्यम्,
यस्मिन्नुते शाटक इत्येतद्‌भवती'—ति । एवमिहापि— 'तस्मिन् द्विगुर्भवति
यस्याभिनिर्वृत्तस्य प्रत्यय उत्तरपदमित्येते संज्ञे भविष्यतः इति ।</p>
<p>अथवा पुनस्त्वर्थ इति ।</p>
<p>ननु चोक्‍तम् 'अर्थे चेत् तद्धिताऽनुत्पत्तिर्बहुव्रीहिवदि'—ति ।
नैष दोषः । नावश्यमर्थशब्दोऽभिधेय एव वर्त्तते, किं तर्हि, स्यादर्थेऽपि । तद् यथा— 'दारार्थं
भिक्षामहे, जनार्थं भिक्षामहे; दारा नः स्युः जना नः स्युरिति । एवमिहापि तद्धितार्थे द्विगुर्भवति
तद्धितः स्यादिति । द्विगोर्वा लुग्वचनं ज्ञापकम् (वा.५); यदयं 'द्विगोर्लुगनपत्ये' (४.१.८८)
इति द्विगोस्तद्धितस्य लुकं शास्ति, तज्ज्ञापयति— 'उत्पद्यते द्विगोस्तद्धित' इति ।</p>
<p>यद्येवम् समाहारसमूहयोरविशेषात् समाहारग्रहणमनर्थकम्, 'तस्य समूह'
(४.२.३७) इति तद्धितार्थे/नैव कृतत्वात् । तथाहि 'समाहारः समूह'
इत्यविशिष्टावेतावर्थौ । तत्र समूह इव समाहारेऽपि तद्धितार्थे द्विगुरित्येव भविष्यति । यदि
तद्धितार्थे द्विगुर्भवतीत्युच्यते, तद्धितोत्पत्तिः प्राप्नोति । उत्पद्यताम् लुग्भविष्यति ।
लुक्कृतानि प्राप्नुवन्ति । कानि पुनस्तानि? 'पञ्चपूली' 'दशपूली' इति ।</p>

<pb n="054"/>
<p>अपरिमाणबिस्ताचितकम्बल्येभ्यो न तद्धितलुकि (४.१.२२) ङीप्प्रतिषेधः
प्राप्नोति; 'पञ्चगवं दशगवमिति 'गोरतद्धितलुकि (५.४.९२) इति टच् न प्राप्नोति ।</p>
<p>नैष दोषः, अविशेषेण द्विगो ङीब्भवतीत्युक्त्वा 'अपरिमाणबिस्ताचितकम्बल्येभ्यः
समाहारे इति वक्ष्यामि; अविशेषेण च गोष्टच् भवतीत्युक्त्वा द्विगोः समाहारे इति
वक्ष्यामि; तदुभयमपि नियमार्थं भविष्यति 'समाहार एव नान्यत्रे'—ति ।</p>
<p>एवं तर्हि अभिधानार्थं समाहारग्रहणम्; समाहारेणाभिधानं यथा स्यान्न तद्धितार्थेन ।</p>
<p>यदि स्यात् को दोषः स्यात् ?</p>
<p>तद्धितोत्पत्तिः प्रसज्येत ।</p>
<p>प्रसज्यताम्, लुग्भविष्यति । लुक्कृतानि प्राप्नुवन्ति ।</p>
<p>सर्वाणि परिहृतानि ।</p>
<p>न सर्वाणि परिहृतानि । 'पञ्चकुमारि, दशकुमारी'—ति लुक् तद्धितलुकि (१.२.४९)
इति ङीपो लुक् प्रसज्यत इति ।</p>
<p>ननु च यदि तद्धितार्थे द्विगुरित्युच्यते 'पञ्चखट्वः, दशखट्वः' इति मत्वर्थेऽपि
द्विगुसंज्ञायां 'द्विगोः' (४.१.२१) इतिकारः प्राप्नोति । बहुव्रीहिसंज्ञया द्विगुसंज्ञाया
बाधितत्वान्न भविष्यति; समानाधिकरणानां मत्वर्थे बहुव्रीहिर्भवति ।</p>
<p>यद्युत्तरपदे द्विगुरित्युच्यते, उत्तरपदोक्तिर्वक्‍तव्या । इयमुच्यते — 'उत्तरपदेन
परिमाणिना द्विगोः समासवचनम् (वा०९); 'द्वौ मासौ जातस्य द्विमासजात:', द्वे अहनी
जातस्य द्व‌‍यह्नजात' इति ।</p>
<p>किमुच्यते परिमाणिनैवेति, न पुनरन्यत्रापि; तद् यथा 'पञ्चगवप्रियः पञ्चगवधन'
इति । अन्यत्र समुदायस्य बहुव्रीहित्वादुत्तरपदं प्रसिद्धमेव (वा.१०); तथाहि—
'अनेकमन्यपदार्थे (२.२.२४) समस्यते, बहुव्रीहिश्‍च समासे । भवति ।</p>
<p>अथ द्वन्द्वस्य का वार्त्ता ? द्वन्द्वोऽग्रतो विशेषेण व्याकरिष्यत इति ।</p>
<p>अथ बहुभिर्बहुव्रीहिः — (वेसं. १.२१)</p>
<p><b>चञ्चद्भुजभ्रमितचण्डगदाभिघातसञ्चूर्णितोरुयुगलस्त सुयोधनस्य'</b> इति ।
तत्र चञ्चद्‍भ्यां भुजाभ्यां भ्रमितायाश्‍चण्डाया गदाया अभिघातेन
सञ्चूर्णितमूरुयुगलमस्येति विग्रहः । न चैतद् वाच्यम्, समानाधिकरणानामेव बहुव्रीहि,
'सप्तमीविशेषणे बहुव्रीहौ (२.२.३५) इति ज्ञापकेन वैयधिकरण्येऽपि बहुव्रीहेः स्मरणात् ।

<pb n="055"/>
एतेन सर्वपदप्रधानो द्वन्द्वोऽपि व्याख्यातः, यथा '<b>सूर्याऽनलाऽनिलहिमांशु—
धनेशशक्रप्रेताधिनाथवरुणाः करुणास्पदं नः</b>' (मायुराजस्योदात्तराघवे २.२९) इति ।</p>
<p>ननु चान्यपदार्थे बहुव्रीहिः स्मर्यते । तत्र 'चित्रगुर्देवदत्त' इति देवदत्तादेरनुप्रयोगो न
प्राप्नोति; नहि चैत्रादिशब्दप्रयोगादवधृतेषु चैत्रादिषु पुनश्‍चैत्रादिश्रुतयः प्रयुज्यन्ते ।
नैवम्; चित्रगुशब्दः चित्रगवीनां स्वामिसामान्यमभिधत्ते । तत्राऽवश्यं विशेषार्थिना
विशेषोऽनुप्रयोक्तव्यः ।</p>
<p>चित्रगुः कः?</p>
<p>देवदत्त इति ।</p>
<p>यत्र त्वसाधारणविशेषणादिभिर्विशेष एव समासस्तत्रानुप्रयोगो न भवत्येव; यथा
त्रिलोचनः शूलपाणिरिति । एवं तर्हि, सामान्यवचनानामनुप्रयोगस्याऽप्राप्तिः । यथा—
'चित्रगु सर्वम्', 'चित्रगु विश्‍वम्' इति । सामान्यमपि यथा विशेषः, तथाहि यथा
चित्रगुशब्दादिप्रयोगे विशेषान्तराणां निवृत्तिः तथा सर्वादिशब्दप्रयोगे विशेषाणां निवृत्तिः
प्रतीयते ।</p>
<p>यदि वा, 'चित्रा गावोऽस्य देवदत्तस्योति षष्ठ्यर्थस्य समासेनाऽभिधानात् षष्ठी
नाऽनुप्रयुज्यते, सम्बन्धी तु न समासोपादान इत्यनुप्रयुज्यते ।</p>
<p>एवं तर्हि विभक्त्यर्थाभिधायिनो बहुव्रीहिपदस्य देवदत्तादिभिर्द्रव्यवचनैः
सामानाधिकरण्यं न प्राप्नोति ।</p>
<p>मुब्लोपाद् भविष्यति ।</p>
<p>मैवम्; मतुपोऽपि संबन्धार्थत्वात् द्रव्यवचनैरसामानाधिकरण्यमेव ।</p>
<p>न च बहुव्रीहेर्विभक्त्यर्थाभिधायिनो मतुप्प्रत्ययो विधातुं शक्यते; स हि
प्रथमासमर्थादस्त्युपाधिर्विधीयते; न च विभक्त्यर्थवृत्तेर्बहुव्रीहिपदस्यास्त्यादिक्रियाभिः
सामानाधिकरण्येन सम्बन्धो भवति ।</p>
<p>अथ अभिहितः सोऽर्थोऽन्तर्भूतः प्रातिपदिकार्थः संपन्न इति सामानाधि
/?/करण्यमुपपत्स्यते ।</p>
<p>तन्न; अभिहितोऽप्यसौ यतो यत्रेत्यादिवन्न स्वरूपं हास्यति ।</p>
<p>एवं तर्हि, यथा— 'जातौ पदार्थे जातेः कार्यमुच्यमानमसंभवात् तत्सहचरितासु
व्यक्तिषु निविशेत् तथा बहुव्रीह्यर्थे संबन्धे सामानाधिकरण्यक्रियायोगादिकार्यं प्रयुज्यमानं
तदाश्रये भविष्यति; एवं च सोऽयमित्युपचरितसंबन्धेषु संबन्धिषु

<pb n="056"/>
बहुव्रीहिपदैरभिधीयमानेषु, शुक्लादिविशेषणानामिवाश्रयतो लिङ्गवचनान्यपि न
विरोत्स्यन्ते ।</p>
<p>यदिवा 'अन्यपदार्थ' इत्यर्थग्रहणसामर्थ्यात् सद्रव्यस्य सलिङ्गस्य ससंख्यस्य
चोपादानं भविष्यति, न विभक्त्यर्थमात्रस्य ।</p>
<p>कथं पुनरर्थशब्दोपादानादयमर्थो लभ्यते ?</p>
<p>श्रूयताम्— 'अन्यपद इतीयत्युच्यमाने पदे वृत्त्यसंभावात् पदसहचरितां यां
काञ्चिदर्थमात्रां पदशब्दो लक्षयेत् पदत्वस्य वा निमित्तत्वेन प्रत्यासन्नोपकारिणं विभक्त्यर्थं
प्रत्याययेत्; सोऽयमेवं सिद्धे समीहिते यदर्थग्रहणं करोति तेनैतत् ज्ञापयति 'यावानर्थश्रुतेः
पदविषयोऽर्थः प्रतीयते, तावान् सर्वोऽपि त्यागनिमित्ताऽभावादुपादीयत इति ।</p>
<p>अपि च, पदमर्थस्य परिच्छेदायोपादीयते; अर्था हि प्रकृत्यादीनां सामान्येन
प्रसक्‍ताः पदेनावच्छिद्यन्ते पदावधिकोऽर्थ उपादेय इति; तत्र यथा वाक्यार्थस्यानाश्रयण—
माधिक्यात् तथा पदार्थैकदेशस्यापि, न्यूनत्वात् । तदेवमर्थग्रहणसामर्थ्यात् सलिङ्गः
ससंख्यः सद्रव्यश्‍च समर्थः पदार्थ उपादीयते ।</p>
<p>ननु च बहुव्रीहिणा समस्तपदार्थाभिधाने तथा सम्बन्धाभिधायिका षष्ठी न
प्रयुज्यते तथा संख्याभिधायिनः स्वादयः, लिङ्गाभिधायिनष्टावादयो वा न प्रयुज्येरन् ?</p>
<p>उच्यते— एकादिपदैरिव वृत्तिपदैरभिहिताऽपि न संख्या संख्याकार्यं विघ्नयिष्यति;
न हि षष्ठ्यादिविधान इव वचनविधावनभिहिताधिकारो विद्यते, कर्मादयश्‍च
कारकविशेषाः प्रत्याययितव्या इत्यवश्यविधेया द्वितीयादयः; प्रथमा तु वचनग्रहण—
सामर्थ्यात् 'न केवला प्रकृतिः प्रयोक्‍तव्या' इति समयाद् वा प्राथमिककल्पिकी
भविष्यति ।</p>
<p>स्यादेतत्,</p>
<p>यथा अभिहिता एकत्वादयो वचनव्यवस्थानिमित्तं तथाऽभिहितः सम्बन्धोऽपि
षष्ठीनिमित्तं भवति । तदयुक्तमनभिहिताधिकारात् । अपि च, सम्बन्धोपसर्जनं
प्रातिपदिकार्थो वृत्तिशब्दे— नाभिधीयते; न चायं षष्ठीविषयः, तस्याः
प्रातिपादिकार्थोपसर्जने संबन्धे विधानात् । टाबादयस्तु स्वार्थिकत्वादभिहितेऽपि
लिङ्गोभवन्ति, तदुक्तम्— 'सिद्धं तु स्त्रियाः प्रातिपदिकविशेषणत्वात् स्वार्थे टाबादय, इति
(मभा. ४.१.१ वार्त्ति. २१) ।</p>
<p>यदि वाऽन्य एव वाक्यार्थो वृत्त्यर्थात् । तथाहि— 'चित्रा गावोऽस्येति

<pb n="057"/>
अन्यपदार्थोपसर्जनाश्‍चित्रगव्यो वाक्येनाभिधीयन्ते, चित्रगुरिति पुनर्वृत्तौ गवार्थोपसर्जनः
स्वामी प्रतीयते; तत्र यदा निर्ज्ञातपराधीनतानां चित्रगवीनां स्वामिविशेषा—
ऽवच्छेदायाऽन्यपदार्थ उपादीयत 'अस्यैता गाव' इति तदा बहुव्रीहिर्न भवति । यदा तु
ताश्‍चित्रा गावः स्वामिनो विशेषाभिधानाय प्रत्यवमृश्यन्ते गवीनामासामयं स्वामी'—ति
तदा बहुव्रीहिर्भवति चित्रगुः, शबलगुरिति । तामेव च स्वामिविशेषणतां स्फुटमुपदर्शयन्तो
निदर्शयन्ति—'यस्य चित्रा गावः स चित्रगुः, यस्य शबलाः स शबलगुरिति ।</p>
<p>उपलक्षणं चाऽत्र षष्ठी । तेन कर्मकर्त्तृप्रवचनेनाऽप्रथमाया अपि
बहुव्रीहिर्वक्‍तव्यः—'ऊढो रथोऽनेन ऊढरथोऽनड्वान् उद्धृत ओदनः अस्या उद्धृतौदना़
स्थाली, उपहृतः पशुरस्मै उपहृतपशू रुद्रः, आरूढो वानरोऽमुम् आरूढवानरो वृक्षः,
प्राप्ता अतिथयोऽस्मिन् प्राप्तातिथिर्ग्रामः, सिद्धः साधकोऽनया सिद्धसाधका विद्ये—'ति ।</p>
<p>अथ अप्रथमाया इति किमर्धम् ?</p>
<p>इह मा भूद्— 'वृष्टे देवे गत' इति ।</p>
<p>अथ इह कस्मान्न भवति— 'वृष्टे देवे गतं पश्ये'—ति ?</p>
<p>बहिरङ्गाऽत्र प्रथमा ।</p>
<p>यद्येवं षष्ठ्याद्यन्तरङ्गत्वे 'चित्रगोर्देवदत्तस्ये'—त्यादौ पुनः षष्ठ्यादयो न स्युः ।
बाह्यं सम्बन्धिनमपेक्ष्य भविष्यन्ति ।</p>
<p>अथ यथा चित्रगुप्रभृतिभ्यः षष्ठ्यादयः तथा 'यतो यत्रे'—त्यादिभ्यः
पञ्चमीसप्तम्यादयोऽपि कस्मान्न भवन्ति?</p>
<p>उच्यते— 'तसिलू—त्रलादिभिः पञ्चमीसप्तम्यादीनामभिहितोऽर्थोनन्तर्भूतः ।
चित्रगुप्रभृतिषु तु बहुव्रीहिणाऽभिहितः सोऽर्थोऽन्तर्भूतः प्रातिपदिकार्थः संपन्नः इति ।</p>
<p>अथेह बहुव्रीहिः कस्मान्न भवति 'पञ्चभिर्भुक्तमस्य' ?</p>
<p>बहुव्रीहिः समानाधिकरणानामेवेति स्मरणात् ।</p>
<p>यद्येवम्— 'अस्तिक्षीरा, उच्चैर्मुखः, अभार्यः, प्रपर्णः, उष्ट्रमुखः, चन्द्रवदना,
केशचूडः, सुवर्णाऽलङ्कारः, चन्द्रशेखरः, शूलपाणिः, कण्ठेकालः, उरसिलोमेति
बहुव्रहिसंज्ञा न प्राप्नोति । तथाहि— आद्येषु चतुर्षु पूर्वपदमव्ययम्, तस्याऽसत्त्ववाचित्वात्
सत्त्वभूतैः क्षीरादिभिः सह सामानाधिकरण्यं नास्ति; मध्यमेष्वपि विशेषणविशेष्य—
भावानुपपत्तेर्न सामानाधिकरण्यं घटतो; अन्त्येषु तु सप्तम्यन्त—प्रथमान्तयो—
रसामानाधिकरण्यं व्यक्तमेनेति ।</p>

<pb n="058"/>
<p>नैवम् ।</p>
<p>एतेष्वपि सामानाधिकरण्योपपत्तेः । तत्र</p>
<p>अस्तीति निपातो विभक्तिप्रतिरूप इति कालं पुरुषं संख्यां साधनं च न
व्यभिचरति । उच्चैःशब्दस्यापि सत्त्ववचनत्वं दृश्यते 'किं पुनर्यस्तथोच्चैः (मेघ. १७)
इति । अतएव एताभ्यामस्तितोच्चस्त्वमिति भावप्रत्यया अपि । अभार्य इत्यादिषु दध्यो
दनादिवन्मध्यमपदलोपो व्यवस्थितविभाषया वृत्तिविषये द्रष्टव्यः । तेनायमर्थः सम्पद्यते—</p>
<p>अस्ति क्षीरमस्याः अस्तिक्षीरा गौः,</p>
<p>उच्चैर्मुखमस्य उच्चैर्मुखो मैत्रेयः,</p>
<p>अविद्यमाना भार्या अस्य अभार्यः, अविद्यमानभार्यो वा,</p>
<p>प्रपतितानि पर्णानि अस्य प्रपर्णः, प्रपतितपर्णो वा ।</p>
<p>'उष्ट्रमुखः	चन्द्रवदने—'त्येतयोस्तु	उष्ट्रचन्द्रशब्दौ
भूयोऽवयवसामान्ययोगातिशया— दभेदोपचारेण मुखविशेषणं भवन्तौ गौणी
वृत्तिमनुभवतः ।</p>
<p>ननु किमुष्ट्रमुखयोर्मिथः सादृश्यम्?</p>
<p>उष्ट्रशब्देनेह उष्ट्रमुखमभिधीयते, अवयवेऽप्यवयविवद् उपचारो द्रष्टव्य इति ।
केशचूडः, सुवर्णालङ्कारः, इत्येतयोस्तु केशसंघाते केशशब्दो वर्त्तते, सुवर्णविकारे तु
सुवर्णशब्द, कारणे कार्योपचारात् ।</p>
<p>'चन्द्रशेखरः, शूलपाणिः' इत्यत्र चन्द्रशूलोपलक्षितौ शेखरपाणी चन्द्रशूल—
शब्दाभिधेयौ । यथा 'कुन्तान् प्रवेशय यष्टीः प्रवेशये' ति ।</p>
<p>'कण्ठेकाल उरसिलोमा' इत्येतयोस्तु कण्ठे स्थितः काल अस्य, उरसि जातानि
लोमान्यस्ये—ति पदान्तरम् अध्याह्रियते; यथा द्वारं द्वारमित्युक्ते अपाव्रियतां संव्रियतां
वेति । एतेन सुबधिकारेऽस्तिक्षीरेत्युपसंख्यानम् (२.२.२४ वा., मभा.)</p>
<p>अव्ययानां बहुव्रीहिर्वक्‍तव्यः, ( " )</p>
<p>सप्तम्युपमानपूर्वपदस्योत्तरपदलोपश्‍च ( " )</p>
<p>समुदायविकारषष्ठ्याश्‍च ( " )</p>
<p>प्रादिभ्यो धातुजस्य वा ( " )</p>
<p>इत्यपि न भवति । ( " )</p>

<pb n="059"/>
<p>ननु परिगणनार्थमप्येतदवश्यं वक्‍तव्यम्,</p>
<p>नैवम्, क्रियमाणेऽपि हि परिगणने यत्राभ़िधानं नास्ति न तत्र समानाधिकरणानामपि
बहुव्रीहिः, तद्‌यथा पञ्च भुक्तवन्तोऽस्येति । (मभा. २.२.२४ वा. १०, १६)</p>
<p>एवं तर्हि मत्वर्थग्रहणं करिष्यते—' समानाधिकरणानां मत्वर्थ बहुव्रीहिर्भवतीति;
तथाऽपि ऊढो रथोऽनेन ऊढरथोऽनड्वान्, दक्षिणस्याश्‍च पूर्वस्याश्‍च दिशो यदन्तरालं सा
दक्षिणपूर्वा, पुत्रेण सह सपुत्रः, केशेषु केशेषु च गृहीत्वा प्रवृत्तं युद्धं केशाकेशि,
दण्डैश्‍च दण्डैश्‍च प्रहृत्य दण्डादण्डि, त्रिर्दशैते त्रिदशाः, इत्येवमादिभिरव्याप्तिरेव ।</p>
<p>तस्मात् सुदूरमपि गत्वाऽभिधानमेवाश्रयितव्यम् । अभिधानलक्षणा हि
कृत्तद्धितसमासा इति कृतं परिगणनेन ।</p>
<p>अथ त्रिदशा इति कोऽस्य विग्रहः ?</p>
<p>त्रिर्दशैते त्रिदशा इति । संख्यासमासे सुजन्तस्य संख्येत्यप्रसिद्धिः' इति (२.२.२५
वार्त्तिक—१) न हि अत्कारान्ता संख्याऽस्ति ।</p>
<p>अस्तु तर्हि अयमेव विग्रहः— 'त्रिर्दशैते त्रिदशा' इति । ननु चोक्‍तं संख्यासमासे
सुजन्तस्य संख्येत्यप्रसिद्धिरिति, नैष दोषः, सुजन्तस्य संख्येत्यप्रसिद्धिः, न चाऽत्र
समासे सुजन्तं पश्यामः ।</p>
<p>किं तर्हि ?</p>
<p>वाक्ये सुच् दृश्यते, समासे तु न दृश्यते ?</p>
<p>अभिहितत्वात्,</p>
<p>अभिहितः सुजर्थः ।</p>
<p>केन ?</p>
<p>समासेन । किं च भोः सुजर्थे समास उच्यते ?</p>
<p>नैवम्, सामर्थ्यादिह सुजर्थो गम्यते ।</p>
<p>कथम् ?</p>
<p>यावता संख्या संख्यया संख्यायते, स च क्रियाभ्यावृत्त्यर्थ उक्तः समासेनेति
कृत्वा सुज् न भविष्यति ।</p>
<b><lg>
  <l>प्रकृतिः प्रातिपदिकरूपाऽप्येषोपदर्शिता ।</l>
  <l>स्वरूपं प्रत्ययादीनां पृथक् पृथगथोच्यते ॥ ४९ ॥</l>
</lg></b>

<pb n="060"/>
<p>(<b>२. प्रत्ययः</b>)</p>
<p>तत्र <b>प्रतीयतेऽनेनार्थ इति प्रत्ययः</b> ।</p>
<p>स त्रिधा <b>१. धातुप्रत्ययः २. प्रत्ययप्रत्ययः ३. प्रातिपदिकप्रत्यय</b> इति । तेषु—
(<b>१. धातुप्रत्ययाः—</b>)</p>
<p><b>सनादयः, तिबादयः, तुमुनादयः, तव्यादयः, ण्वुलादयः, उणादय</b>श्‍चेति
धातुप्रत्ययभेदाः । तत्र—</p>
<p>(<b>सनादयः</b>)</p>
<p>इच्छाप्रयोजकव्यापारादिक्रियासु क्रियासमभिहारादिषु च ये विधीयमानाः
क्रियावचनत्वाद् भूवादिवदेव प्रत्ययान्तरमपेक्षन्ते ते सनादयः । यथा— चिकीर्षति,
अध्यापयति, पापच्यते, गोपायति, ऋतीयते, कामयते इति ।</p>
<p>(<b>तिबादयः</b>)</p>
<p>क्रियाप्रधानाः कर्तृकर्मणोः क्रियायां च ये विहिताः साध्यरूपापन्नक्रियाभिधायित्वेन
प्रत्ययान्तरं नापेक्षन्ते ते तिबादयः । यथा 'व्रजति देवदत्तः, पच्यते ओदनः, रज्यति
वस्त्रम्, लूयते केदारः, चोरस्य रुजति, आस्यते युष्माभिः' इति ।</p>
<p>(<b>तुमुनादयः</b>)</p>
<p>अनुपातिक्रिया— क्रियाभिधायिनोऽसत्त्वभूतार्थाः साध्यभावे ये विधीयन्ते ते तुमुनादयः ।
यथा—'पक्‍तुमिच्छति, भुक्त्वा व्रजति, अधीत्य स्नाति, पायंपायमास्ते, चोरङ्कारमाक्रोशति,
चकासाञ्चकार इति ।</p>
<p>(<b>तव्यादयः</b>)</p>
<p>प्रायेण भावकर्म्मणोः कर्त्रादिषु च ये विधीयन्ते ते तव्यादयः । यथा— गन्तव्यं भवता,
करणीयः कटः, कृतं भवता, लूयमानः केदारः, दुर्गमो मार्गः, वास्तव्यो लोक' इति ।</p>
<p>(<b>ण्वुलादयः</b>)</p>
<p>प्रायेण कर्त्तरि कर्मादिषु च ये विधीयन्ते ते ण्वुलादयः । यथा— पाचकः पुमान् सोमं
पवमानम्, पचन्यवागूम्, कन्यामलङ्करिष्णुः, पादहारकः पङ्कः, प्रियङ्करणं शीलम् इति ।</p>
<p>(<b>उणादयः</b>)</p>
<p>सर्वकारकेषु सिद्धभावे च ये विधीयमानाः प्रायेण द्रव्यवचनत्वं लभन्ते ते
उणादयः । यथा— शीतो वायुः, वत्सला धात्री, तीक्ष्णं दात्रम्, वृद्ध उपाध्यायः, रम्यः
प्रासादः, पाको वर्त्तत इति ।</p>

<pb n="061"/>
<p>(<b>२. प्रत्ययप्रत्ययाः —६</b>)</p>
<p><b>यदादयः, घादयः, मबादयः, फगादयः, युजादयः, ढगादयश्‍च
प्रत्ययप्रत्ययभेदाः ।</b></p>
<p>(<b>यदादयः</b>)</p>
<p>तेषु भवापत्यस्वार्थमत्वर्थादिषु सुबन्तेभ्यो य उत्पद्यन्ते ते यदादयः । यथा—
अप्सव्यः, पूर्वाह‍णेनम्, चिरन्तनम्, आमुष्यायणः, त्वयका, शुभंयुः इति ।</p>
<p>(<b>घादयः</b>)</p>
<p>प्रकर्षाऽपकर्ष—कुत्सा—प्रशंसादिषु तिङन्तेभ्यो य उत्पद्यन्ते ते घादयः । यथा—
पचतितराम्, गच्छतितमाम्, जल्पतिकल्पम्, स्पृशतिदेश्यम्, पचतकि, पचतिरूपम्
इति ।</p>
<p>(<b>मबादयः</b>)</p>
<p>निर्वृत्तस्वार्थमत्वर्थादिषु कृद्भ्‍यो उत्पद्यन्ते ते मबादयः यथा— कृत्रिमम्, पाकिमम्,
सांराविणम्, व्यावक्रोशी, जित्वरी, श्यैनंपाता इति ।</p>
<p>(<b>फगादयः</b>)</p>
<p>जीवद्‍वंश्य—प्रशस्तकुत्सितस्वार्थादिषु अपत्यादितद्धितान्तेभ्यो य उत्पद्यन्ते ते
फगादयः । यथा— गार्ग्यायणः, दाक्षायणः वार्ष्यायणिकः आभिजित्यः कौञ्जायन्य इति ।</p>
<p>(<b>युजादयः</b>)</p>
<p>सिद्धभाव—ताच्छील्योपाधिकर्त्रादिषु णिजादिधातुप्रत्ययान्तेभ्यो य उत्पद्यन्ते ते
युजादयः । यथा— कारणा, अटाट्या, यायजूकः, सासहिः, यायावरः, चिकीर्षुः इति ।</p>
<p>(<b>ढगादयः</b>)</p>
<p>अपत्याद्यर्थ—स्वार्थ—शक्ति—संख्यादिषु स्त्रीप्रत्ययान्तेभ्यो य उत्पद्यन्ते ते
ढगादयः । यथा— गाङ्गे‍यः, यौवतेयः, वाराणसेयः, सुवधूकः, नद्याम्, खटवायां, युवतयः
इति ।</p>
<p>(<b>३. प्रातिपदिकप्रत्ययाः —६</b>)</p>
<p><b>टाबादयः, स्वादयः, तसिलादयः, कादयः, अणादयः,</b> क्यजादयश्‍चेति
प्रातिपदिकप्रत्ययभेदाः । तेषु —</p>

<pb n="062"/>
<p>(<b>टाबादयः</b>)</p>
<p>प्रकृतिलिङ्गाभिधायिनः प्रातिपदिकाद्‍य उत्पद्यन्ते ते टाबादयः । यथा— खट्वा,
सुदामा, कारीषगन्ध्या, ब्रह्मबन्धूः, कुमारी युवतिः इति ।</p>
<p>(<b>स्वादयः</b>)</p>
<p>प्रकृत्यर्थसंख्याभिधायिनः प्रातिपदिकादेव य उत्पद्यन्ते ते स्वादयः । यथा—
कुण्डम्, कुण्डे, कुण्डाभ्याम्, कुण्डेभ्यः, कुण्डयोः, कुण्डेषु इति ।</p>
<p>(<b>तसिलादयः</b>)</p>
<p>शक्तिमात्राभिधायिनः सोपाधिशक्त्यभिधायिनो वा सुबन्तप्रातिपदिकात् स्वार्थादिषु य
उत्पद्यन्ते ते तसिलादयः । यथा— यतः, यत्र, कदा, पुरस्तात्, बहुशः, पुरुत्रावसति इति ।</p>
<p>(<b>कादयः</b>)</p>
<p>कुत्सा—प्रशंसाऽतिशयाऽनतिशयाद्युपाधेरनुपाधेश्‍च सुबन्तादेव प्रातिपदिकात्
स्वार्थादिषु य उत्पद्यन्ते ते कादयः । यथा— अश्वकः, युष्मकाभिः, वैयाकरणरूपः,
पटुतरः कुटीरः, तार्तीयीकम् इति ।</p>
<p>(<b>अणादयः</b>)</p>
<p>समर्थप्रातिपदिकात् सम्बन्धिकारकभावेषु य उत्पद्यन्ते ते अणादयः । यथा—
औपगवः, तावकीनः, आक्षिकः, वामदेव्यम्, ब्राह्मणत्वम्, पौराहित्यम् इति ।</p>
<p>(<b>क्यजादयः</b>)</p>
<p>कर्मादिकारकोपहित—क्रियेच्छाचार—च्व्यर्थादिषु समर्थादेव प्रातिपंदिकाद् य उत्पद्यन्ते ते
क्यजादयः । यथा— चित्रीयते, पुत्रकाम्यति, श्येनायते, लोहितायति, कण्डूयते, मुण्डयति' इति ।</p>
<p>(<b>३. उपस्कारः</b>)</p>
<p><b>प्रकृतिप्रत्ययानामुपसर्गोपग्रहागमलोपवर्णविकारविकरणादिरूपः संस्कारं
उपस्कारः ।</b></p>
<p>स च त्रिधा <b>(१) प्रकृत्युपस्कारः, (२) प्रत्ययोपस्कारः,
(३)उभयोपस्कारश्‍चेति ।</b></p>
<p>ते पुनर्भूषण—समवायाऽ—ध्याहार—वैकृत—यत्‍न—प्रतियत्‍नभेदात् प्रत्येकं
षट्प्रकारा भवन्ति । तत्र—</p>

<pb n="063"/>
<p>(<b>१. प्रकृत्युपस्काराः —६</b>)</p>
<p>१. <b>प्रकृतेर्भूषणरूप</b> निरर्थकोपसर्गस्वार्थक—वैकल्पिकादयः । यथा—
अध्यागच्छति, पर्यागच्छति, प्रलम्बते, निखञ्जति इति; यावकः, षाङ्गुण्यम्,
औपयिकम्, मानसम् इति; आली, मृदवी, कमण्डलूः, चञ्चूः इति ।</p>
<p>२. <b>समवायरूपाः</b> सार्थकोपसर्गसन्क्यङादयः । यथा—आशास्ते, प्रतिष्ठते, सुमनायते,
दुर्मनायते, इति। जुगुप्सते, गोपायते, ऋतीयते, कामयते इति । पुत्रीयति,
पुत्रकाम्यति, श्येनायते, मुण्डयति इति ।</p>
<p>३. <b>अध्याहाररूपाः</b> सहाभिधायकोपसर्गद्विर्वचनसुडागमादयः । यथा—अधीते, अध्येति,
अनुरुध्यते, संग्रामयते इति; जञ्जप्यते, संपनीपद्यते, अरार्यते, उन्दिदिषति इति ।
उपस्कुरुते, अपप्तत्, आस्थत्, मध्वस्यति इति ।</p>
<p>४. <b>वैकृतरूपा</b> वर्णव्यत्यय—विपर्ययापायादयः । यथा—निषिञ्चति, प्रणयति, यन्ति, उशन्ति
इति; तरुः, सिंहः, सिकता, सक्‍‌तव इति; सन्ति, घ्‍नन्ति, द्यन्ति, समगत इति ।</p>
<p>५. <b>यत्‍नरूपा</b> उपचय—प्रसव—संवृत्यादयः । यथा—यौति, मेद्यति,दीव्यति, निगूहति
इति; कीर्यते, पूर्यते, सौधातकिः, स्वायम्भुवम् इति; आस्त, आस्ते, अवोचत्,
घटयति इति ।</p>
<p>६. <b>प्रतियत्‍नरूपाः</b> विशेषादेशविधिनिषेधादयः । यथा—आह, अघसत्, वध्यात्,
अध्यगीष्महि इति; जप्यः, पित्र्यम्, सनम्, गव्यम्, नाव्यम् इति; तितउः,
प्रउगम्, कोकूयते, कथयति इति ।</p>
<p>(<b>२. प्रत्ययोपस्काराः —६</b>)</p>
<p>१. <b>प्रत्ययस्य भूषणरूपा इडसुगीकगादयः</b> । यथा सहिता, वारिता भ्रुवै, भ्रूणाम् इति;
देवासः, पारयामसि, तारिषत्, भवाति इति; तार्तीयीकम्, पीत्वाय, त्वयका,
पचतकि इति ।</p>
<p>२. <b>समवायरूपाः</b> स्यसिच्सीयुडादयः । यथा करिष्यति, अकरिष्यत्, वक्‍ता, ब्रवीतिं
इति, अपाक्षीत् अपीपचत्, अशिषत्, अलिक्षत् इति; कृषीष्ट, कुर्यात्, कुर्वीत,
करवामहै इति ।</p>
<p>३. <b>अध्याहाररूपाः</b> प्रत्ययार्थविशेषकोपसर्गमप्‍तरबादयः । यथा— सुमनायते, दुर्मनायते,
अभिमनायते, अभिषेणयति इति । कृत्रिमं सांराविणम्, व्यावहासी, कौञ्जायन्यः
इति; पचतितरां, पचमानः, सर्वेषाम्, वृक्षाणामिति ।</p>

<pb n="064"/>
<p>४. <b>वैकृतरूपाः</b> आदेश—सर्वादेशप्रत्ययादेशादयः । यथा—गार्ग्यायणः, चान्द्रमसायनिः,
कौबेरकः, गौधेरः, कौलेयक इति, पवनः, पावकः, वृक्षस्यः, वृक्षैः इति; वेद,
विवेद, विद्वान्, विद्धि इति ।</p>
<p>५. <b>यत्नरूपा</b> लुग्लुम्पनविलुम्पनादयः । यथा—पचत्, जुहोति, पञ्चालाः, दधि इति ।
ददृशे, अद्राक्षीत्, कारकः, कामण्डलेय इति । अग्‍निचित्, शुभंयाः, मूलखाः,
अश्‍वति' इति ।</p>
<p>६. <b>प्रतियत्‍नरूपाः</b> विशेषादेशविधिनिषेधादयः । यथा—तस्थौ, वेद, प्रशाधि, जीवतात्,
इति; उदपादि, राष्ट्रियः, आग्‍नेयः, स्‍त्रैणम् इति; सुभ्रूः, सुप्रेयसी, व्यतिहसन्ति,
व्यतिगच्छन्ति इति ।</p>
<p>(<b>३. उभयोपस्काराः —६</b>)</p>
<p>१. <b>उभयोर्भूषणरूपा</b> युष्मत्प्रभृतिप्रयोगादयः । यथा— त्वं पचसि, युवां पचथः, यूयं
पचथ, अहं पचामि, आवां पचावः, वयं पचामः, वायुर्वाति, देवो वर्षति,
भज्यते शाखा स्वयमेव, अवकिरते हस्ती स्वयमेव, भूषयते कन्या स्वयमेव,
ब्रूते कथा स्वयमेवेति ।</p>
<p>२. <b>समवायरूपा</b> विकरणादयः । यथा— भवति, चोरयति, दीव्यति, सुनोति, तुदति,
तनोति, रुणद्धि, क्रीणाति, स्वयं नमते, दुग्धे, तप्यते तपः लूयते केदारः, इति ।</p>
<p>३. <b>अध्याहाररूपा</b> द्विरुक्त्यादयः। यथा— पायंपायम् पचतिपचति, ग्रामो ग्रामो
रमणीयः, मूले मूले स्थूलाः, अग्रे अग्रे सूक्ष्माः, पूर्वं पूर्वं पुष्यति, प्रथमं प्रथमं
पच्यते, ज्येष्ठं ज्येष्ठमुपवेशय, माषं माषं देहि, उपर्युपर्यास्ते, अहिरहिः, बुध
यस्व बुध्यस्वेति ।</p>
<p>४. <b>वैकृतरूपा</b> वानावादयः । यथा— ग्रामो वाम्, ग्रामो नौ, ग्रामो वः, ग्रामो नः, ग्रामस्ते,
ग्रामो मे, ग्रामस्त्वा रक्षत्, ग्रामो मा रक्षत्, हैयङ्गवीनम्, मातुलः, क्षत्रियः,
श्रोत्रियः इति ।</p>
<p>५. <b>यत्‍नरूपा</b> अनुप्रयोगादयः । यथा— अग्निसात् संपद्यते भस्मसाद् भवति, ब्राह्मणसात्
स्यात्, देवत्राकरोति, मर्त्यत्रागच्छति, मनुष्यत्रावसति, शुक्लीभवति,
पटपटाकरोति, चकासांचकार कारयामास, बिभराम्बभूव, विदांकुर्वन्तु इति ।</p>
<p>६. <b>प्रतिपयत्‍नरूपा</b> विध्यनुप्रयोगादयः । यथा— रैपोषं पुष्णाति, समूलकाषं कषति,
जीवग्राहं गृह्‍णाति, पुरुषवाहं वहति, ऊर्ध्वशोषं शुष्कः, चूडकनाशं नष्टः,

<pb n="065"/>
ओदनपाकं पक्वः, सुवर्णनिधायं निहितः, लुनीहि लुनीहित्येवायं लुनाति,
अधीष्वाधीष्वे— त्येवायमधीते, भ्राष्टमट मठमट, खदूरमटेत्येवायमटति,
'सक्तून् पिब, धानाः खाद ओदनं भुङ्क्ष्वेत्येवायमभ्यवहरति इति ।</p>
<p>(<b>४. उपपदम्</b>)</p>
<p><b>उपस्कारविशेष एव प्रकृतिसमीपोच्चारितं पदमुपपदम् ।</b></p>
<p>तत् त्रिधा <b>१. तिङुपपदम्, २. कृदुपपदम्, ३. सुबुपपदं</b> च ।</p>
<p>(<b>१. तिङुपपदम् —६</b>)</p>
<p>तेषु प्रथमं क्रियारूपम्, कारकरूपम्, नामरूपम्, अव्ययरूपम्, निपातरूपम्
उपसर्गरूपं च । तेषु—</p>
<p><b>क्रियारूपं</b> यथा— एहि मन्ये रथेन यास्यति न मर्षयामि यत् तत्रभवान् वृषलं याजयेत् ।</p>
<p><b>कारकरूपं</b> यथा— अश्‍वेन संचरते, दास्या संप्रयच्छते ।</p>
<p><b>नामरूपं</b> यथा— कालो यद् भुञ्जीत भवान् ।</p>
<p><b>अव्ययरूपं</b> यथा— कथं नाम तत्रभवान् वृषलं याजयेत्, नमते दण्डः स्वयमेव ।</p>
<p><b>निपातरूपं</b> यथा— यावद् भुङ्क्ते, पुरा व्रजति</p>
<p><b>उपसर्गरूपं</b> यथा— पराक्रमते पराजयते इति ।</p>
<p>(<b>२. कृदुपपदम् —६</b>)</p>
<p>द्वितीयमपि क्रियारूपम्, कारकरूपम्, नामरूपम्, अव्ययरूपम्, निपातरूपम्
उपसर्गरूपं च । तेषु —</p>
<p><b>क्रियारूपं</b> यथा— भोक्‍तुं व्रजति, भोजको व्रजति, गोदायो व्रजति, कर्त्तुमिच्छति इति ।</p>
<p><b>कारकरूपं</b> यथा— कुम्भकारः, उत्तानशयः, शय्योत्थायम्, मूलकोपदंशम् इति ।</p>
<p><b>नामरूपं</b> यथा— कालो भोक्‍तुम्, समयो भोक्‍तुम्, ब्रह्मभूयम्, ब्रह्मोद्यम् इति ।</p>
<p><b>अव्ययरूपं</b> यथा— दिवाकरः, दोषाकरः, मृषोद्यम्, ईषत्पानः इति ।</p>
<p><b>निपातरूपं</b> यथा— अलंकृत्वा, खलु कृत्वा, यावद्‍वेदम् अन्यथाकारमिति ।</p>
<p><b>उपसर्गरूपं</b> यथा— प्रजयी, प्रसवी, विकत्थी, निराकरिष्णुः इति ।</p>
<p>(<b>३. सुबुपपदम् —६</b>)</p>
<p>तृतीयं क्रियारूपम् कारकरूपं नामरूपम् अव्ययरूपम्, निपातरूपम्
कर्मप्रवचनीयरूपं चेति । तेषु —</p>
<p><b>क्रियारूपं</b> यथा— न त्वां तृणाय मन्ये, संतापाय प्रभवति, गोषु दुह्यमानासु
गतः, क्रोशतः प्राव्राजीदिति ।</p>

<pb n="066"/>
<p><b>कारकरूपं</b> यथा— चर्मणि द्वीपिनं हन्ति दन्तयोर्हन्ति कुञ्जरम्, केशेषु
प्रसितः, ब्राह्मणेषु भुञ्जानेषु वृषला आसते, वृषलेष्वासीनेषु
ब्राह्मणा भुञ्जते इति ।</p>
<p><b>नामरूपं</b> यथा— गवां स्वामी, अन्नस्य हेतोर्वसति, पित्रा सदृशः, शिवं
प्रजाभ्य इति ।</p>
<p><b>अव्ययरूपं</b> यथा— समया ग्रामम्, सहच्छात्रेण, नमो देवेभ्यः, दक्षिणाहि
ग्रामात् इति ।</p>
<p><b>निपातरूपं</b> यथा— हे देवदत्त? हा देवदत्तम्, विना विष्णुमित्रेण, ऋते
यज्ञदत्तादिति ।</p>
<p><b>कर्मप्रवचनीयरूपं</b> यथा— वृक्षमनु विद्योतते, उपार्जुनं योद्धारः, अधि ब्रह्मदत्ते
पञ्चालाः, अधि पञ्चालेषु ब्रह्मदत्त इति ॥</p>
<b><lg>
  <l>प्रकृतिप्रत्ययावेवमुपस्कारश्‍च दर्शितः ।</l>
  <l>क्रमादुपपदस्यापि स्वरूपमुपवर्णितम् ॥ ५० ॥</l>
</lg></b>
<b><lg>
  <l>अव्ययानि निपाताश्‍च गतयश्‍च निरूपिताः ।</l>
  <l>कर्मप्रवचनीयाश्‍च सोपसर्गाः प्रकाशिताः ॥ ५१॥</l>
</lg></b>
<b><lg>
  <l>न केवलेह प्रकृतिः प्रयुज्यते न केवलाः सुप्तिङजण्क्यजादयः ।</l>
  <l>भवत्युपस्कार इहाऽपृथग्द्वयोर्द्वयार्थमेवोपपदं प्रयुज्यते ॥ ४२ ॥</l>
</lg></b>
<p><b>इति महाराजाधिराजश्रीभोजदेवविरचिते शृङ्गारप्रकाशे
प्रकृत्यादिप्रकाशो नाम
॥ प्रथमः प्रकाशः</b> ॥ १ ॥*</p>
<lg><l>प्रकाश एषोऽद्य सनातनेन व्यधायि नूनं विततप्रकाशः ।</l>
  <l>प्रश्‍लेषबन्धादुपमुच्य तत्‍तत्प्रघट्टराजत्प्रविभक्‍तगात्रः ॥</l></lg>
<!-- NOTES pg=066!-->
एवमत्र प्रथमप्रकाशे द्वादशसु शब्दभेदेषु प्रथमे चत्वारो भेदा निरूपिताः । मध्यवर्त्तिनश्‍चत्वारो द्वितीये
द्रष्टव्याः । अन्तिमाश्‍चत्वारो पुनस्तृतीये । एवं शब्दभेदाय प्रकाशत्रयमधिक्रियते ।

<pb n="067"/>
<p>अथ</p>
<p><b>शृङ्गारप्रकाशे द्वितीयः प्रकाशः</b></p>
<p>प्रातिपदिकप्रकाशः</p>
<p>(<b>५. प्रातिपदिकम्</b>)</p>
<p><b>प्रातिपदिकं त्रिधा—</b></p>
<p>१. <b>विभक्‍तावयवम्,</b></p>
<p>२. <b>अविभक्‍तावयवम्</b>१</p>
<p>३. <b>अनुकरणं</b> च । तत्र२</p>
<p><b>१. विभक्‍तावयं त्रिधा— १. कृद्‍रूपम्, २. तद्धितरूपम्, ३. समासरूपं</b> च । तेषु —</p>
<p>(<b>१. कृद्‍रूपम् विभक्‍तावयम्</b>)</p>
<p><b>भाव—कारकाऽभिधायिनो धातुप्रत्ययाः कृतः</b> । तत्र—</p>
<p>(<b>भावः —६</b>)</p>
<p><b>धात्वर्थ एवाऽपूर्वापरीभूतो भावः</b> । यदाह— (वाप. ३.८.१२)</p>
<b><lg>
  <l>कालानुपाति यद् रूपं धात्वर्थस्य क्रियेति तत् ।</l>
  <l>परितो यत् परिच्छिन्नं तद्‍भाव इति कथ्यते ॥ १ ॥</l>
</lg></b>
<p>स (भाव) इह षोढा संभवति— १. <b>सिद्धः, २. साध्यः, ३. सिद्धासमाप्तः,
४. साध्याऽसमाप्तः, ५. सिद्धसाध्यः, ६. साध्यसिद्धश्‍चे</b>ति । तेषु—</p>
<p>(<b>१. सिद्धः</b>)</p>
<p>उद्भूतप्रत्ययांशत्वेन क्रियाऽनुद्रेकात् सत्त्वभूतत्वे लिङ्गसंख्याद्युपग्राही
'कर्तृकर्मणोः कृति' (२.३.६५) इति सम्बन्धविभक्‍तेर्निमित्तं <b>सिद्धः</b> । यथा—
'आश्‍चर्यमिदमोदनस्य च पाको ब्राह्मणानां च प्रादुर्भावः, भेदिका काष्ठानां देवदत्तस्य,
चिकीर्षा यज्ञदत्तस्य कटस्य' इति । अत्र 'उभयप्राप्तौ कर्मणि (२.३.६६) एवेति नियमे
उभयोः प्राप्तिर्यस्मिन् कृति' इति व्याख्यानात् (मभा. २.३.६६) अकाकारयोश्‍च
नियमप्रतिषेधात् कर्त्तर्यपि षष्ठ्येव भवन्ती भावस्य सिद्धतां द्योतयति ।</p>
<!-- NOTES pg=067!-->
१. द्र. पृ० ११९ । २. द्र. पृ० १२० ।

<pb n="068"/>
<p>(<b>२. साध्यः</b>)</p>
<p>उद्भूतप्रकृत्यंशत्वेन क्रियोद्रेकादसत्त्वभूतत्वे लिङ्गसंख्याद्यनुपग्राही कर्तृकर्मणोः
कारकविभक्तेरेव निमित्तं <b>साध्यः</b> । यथा— ओदनं भोक्‍तुं याति, स्वाध्यायमधीत्य स्नाति,
पयः पायंपायमास्ते इति । अतएव 'न लोकाव्ययखलर्थतॄनाम्' (२.३.६९) इत्यादिना
षष्ठी निषिध्यते ।</p>
<p>(<b>३. सिद्धासमाप्तः</b>)</p>
<p>सिद्ध एव तद्धितानुबन्धी <b>सिद्धासमाप्तः</b> । यथा — व्यावक्रोशी, सांकूटिनम्,
कृत्रिमम् इति । अत्र</p>
<p>यथा 'आभिजित्यः, कौञ्जायन्यः' इत्यादावणाद्यभिहितोऽप्यपत्यार्थः, तैत्तिरीयाः
छागलेयिनः इत्यादौ छणाद्यभिहितोऽपि प्रोक्तार्थः, स्वार्थिकाध्येतृवेदितृविषय—
तद्धितोत्पत्तिमन्तरेण न समाप्यते, तथा व्यतिहाराभिविध्युपाधिको णजिनुणुक्तः शुद्धश्‍च
क्त्र्यभिहित सिद्धोऽपि भावः स्वार्थिकनिर्वृत्ताथीयितद्धितोत्पत्तिमन्तरेण न समाप्यत इति
सिद्धासमाप्तो भवति ।</p>
<p>(<b>४. साध्यासमाप्तः</b>)</p>
<p>साध्य एवानुप्रयोगानुबन्धी <b>साध्यासमाप्तः</b> । यथा चकासाञ्चकार विदाङ्कुर्वन्तु,
रैपोषं पुष्यति इति । अत्र</p>
<p>यथा शुक्लीभवति, पटपटाकरोति इत्यादावभूततद्‍भावादिषु च्व्याद्यन्तम्, लुनीहि
लुनीहि इत्येवायं लुनाति, भ्राष्ट्रमट मठमट खदूरमटेत्येवायमटति इत्यादिषु
क्रियासमभिहारादिषु लोडन्तम् अनभिव्यक्त पदार्थकत्वादसमाप्तं स्वार्थाभिव्यक्तये
कृभ्वाद्यनुप्रयोगं यथाविध्यनुप्रयोगं चापेक्षते तथा आमन्तं णमुलन्तं चाऽनभिव्यक्त—
पदार्थकत्वादसमाप्तं साध्यरूपमेव स्वार्थाभिव्यक्तये कृभ्वाद्यनुप्रयोगं यथाविध्यनुप्रयोगं
चापेक्षते इत्येतदुक्‍तो भावः साध्याऽसमाप्ते । भवति । तदाह — आम इव
णमुलोऽप्यसमाप्तार्थत्वाच्चादिवदनुप्रयोगः सिद्ध एवं । यथाविध्यर्थं तु वचनं 'कषादिषु
यथाविध्यनुप्रयोगः' (३.४.४६) इति । तेन चकासाञ्चकार इतयादिनाऽयमर्थो भवति
चकास्ति स्म, विदन्तु, रायः पुष्यन्नमुं पुष्यति इति । अतएव क्रियाविशेषणेनैव सिद्धमिति
न केचित् णमुल्प्रकरणमारभन्ते ।</p>

<pb n="069"/>
<p>ननु च,</p>
<p>क्रियाविशेषणानां कर्मता नपुसकता च; कथं च पुषेरेव पुषिः कर्म भवति। न
ह्यात्मनैवात्मा व्याप्यते, न हि सुशिक्षितोऽपि वटुः स्वं स्कन्धमारोढुं शक्नोति।</p>
<p>नैवम्।</p>
<p>'नागरकवृत्तं वर्त्तेत, विश्‍वजिता यजेते'—त्यादौ सामान्यविशेषयोरनैकात्मयेन
व्याप्त्यवच्छेदयोरूपलम्भात् समान्यपुषेरेवाऽवयवपुषिः कर्म भवति। न च
क्रियाविशेषणानां कर्मतैवेति नियमः; क्रिया हि यथा साध्यायमानत्वात् कर्म,
तथोत्पद्यमानत्वात् कर्त्र्यपि भवति। ततश्‍चोभयथाऽपि क्रियाविशेषणानियोज्यन्तेरैपोषं
कृत्वा पुष्यति, रैपोषं यथा भवत्येवं पुष्यतीति।</p>
<p><b>(५. सिद्धसाध्यः)</b></p>
<p>सिद्ध एव साध्यधर्मयोगी <b>सिद्धसाध्यः।</b> यथा— आश्‍चर्ये गवां
दोहोऽशिक्षितेनाऽगेपालेन, सधु खलु पयसः पानं यज्ञदत्तेन, विचित्रा हि सूत्रस्य कृतिः
पाणिनिना इति। अत्र उभयप्राप्तौ कर्मण्येव षष्ठीति (३.२.८) कर्त्तरि तृतीयाम्नानात्
सिद्धोऽप्ययं विवक्षातः सध्योऽपि भवतीति ज्ञायते।</p>
<p>अन्ये त्वन्यथा सिद्धसाध्यं वर्णयन्ति—उष्ट्रासिकामास्ते, पञ्च वारान् भुङ्क्ते पञ्च
प्रयोगन् पचति इति। तत्रोष्ट्रासिकावारप्रयोगाणां क्रियाविशेषावृत्त्यनुष्ठान—
रुपत्वेनापृथग्भावात् क्रियाभिख्याप्य़ानां द्वितीयादर्शनादभेदविवक्षातः सिद्धानामपि
क्रियावदेव साध्यत्वमवगम्यते। तदाह—</p>
<b><lg>
  <l>तत्स्वभावविशेषत्वाद् व्याप्या नोष्ट्रासिकाऽनया।
साध्यत्वे त्वासनैकात्म्यात् फलतः कर्म कथ्यते ॥२॥</l></lg></b>
<b><lg>
  <l>सोऽयमित्यभिसंबन्धादभेदे धर्मधर्मिणोः।
क्रियाया इव साध्यत्वं वारादीनां न दुष्यति ॥३॥</l></lg></b>
<p>तेन उष्ट्रासिकामास्त इत्यादीनामयमर्ये भवति— 'उष्ट्रवदास्ते, पञ्चावृत्तिं
भुजिक्रियां करोति, पञ्च पाकान्निर्वर्तयति' इति।</p>
<p><b>(६. साध्यसिद्धः)</b></p>
<p>सध्य एव सिद्धधर्मयोगी <b>सध्यसिद्धः।</b> यथा— कर्त्तव्यं भवतः, कार्यं भवतः,
कृतं भवत इति। अत्र 'न लोकाव्ययनिष्ठाखलर्थतृनाम्' (२.३.६९) इति लादीनां

<pb n="070"/>
साध्यार्थाभिधायित्वात् कर्तृकर्मणोः षष्ठीनिषेधे, 'कृत्यानां कर्त्तरि वा' (२.३.७१),
'क्तस्य च वर्त्तमाने' (२.३६७), 'नपुसके भावे क्त उपसंख्यानम्' (२.३६७ वार्त्तिक),
इत्यादिभिः पुनः षष्ठीविधानात् पक्षे विवश्क्षातः सिद्धार्थाभिधायित्वमवगम्यत
इत्येतदुक्त्तो भावः सध्यसिद्धो भवति। न चाऽत्र कृत्यानां निषेधो न श्रूयते, यतः—
'खलर्थतृनाम्' इत्यत्र खलर्थेत्यनेन कृत्य—क्त—खलर्थाः शतृ—शनच्चानशश्‍च
संगृह्यन्ते; तृन्नित्यनेन पुनस्तृन्नेवेति। अत एव निष्ठादिभावस्येव कृत्यभावस्य कर्मण्यपि
षष्ठी न भवति। यथा—</p>
<b><lg>
  <l>गतमस्तं यथाऽर्केण यथाऽभ्युदितमिन्दुना।
तथा मानेन शैथिल्यमागन्तव्यं मृगीदृशः ॥४॥</l></lg></b>
<p>कथं पुनः सकर्मकाद् भावप्रत्ययः?</p>
<p>तेन ह्यकर्मकाद् भवितव्यम्; यदाह 'लः कर्मणि च भावे चाऽकर्मकेभ्यः' (३.४.
६९), 'तयोरेव कृत्य—क्त—खलर्थाः' (३.४.७०); न हि भवति कृतं कटं देवदत्तेनेति।</p>
<p>उच्यते— नैतदन्तरङ्गं द्रव्यकर्म, अपितु 'कालाध्वभावगन्तव्याः कर्मसंज्ञा
ह्यकर्मणाम्' (मभा. १४.५१) इति बहिरङ्गेषु कालादिकर्मसु गन्तव्यलक्षणं गत्यर्थकर्म;
बहिरङ्गता च 'कालाध्वनोरत्यन्तसंयोगे' (२.३.५) इत्यनेन द्वितीयाविधानेन, भावस्य च
कालादभेदेन, गन्तव्यस्य तु 'गत्यर्थकर्मणि द्वितीयाचतुर्थ्यै—(२.३.१२) इति
पुनर्द्वितीयाग्रहणेन ज्ञायते; अन्यथा हि कर्मणि द्वितीयायाः सिद्धत्वात् गत्यर्थकर्मणि
चतुर्थी चेत्येव ब्रूयात्।</p>
<p>यस्यैव च द्रव्यकर्मणोरन्तरङ्गस्याभावेनाकर्मकः तस्यैव भावेन सकर्मको भवति
अतो विद्यमानमपि कालादिकर्म नाकर्मकव्यपदेशं विघ्नयति।</p>
<p>अन्ये त्वन्यथा साध्यसिद्धं वर्णयन्ति— 'उष्ट्रासिका आस्यन्ते' हतशायिकाः
शय्यन्ते, यवाग्वाः पाकाय व्रजति इति। अत्र आसिकाशायिकयोगख्याताभिहित—
क्रियात्मकत्वात् पाकस्य व्रज्ञिक्रियासाध्यत्वात्, सत्यपि साध्यत्वे लिङ्ग संख्यासम्बन्धि
विभक्तियोगाद् विवक्षातः सिद्धत्वमपि गम्यत इत्ययं साध्यसिद्धो भवति। तथापि
'उष्ट्रासिका आस्यन्ते, हतशदिकाः शय्यन्त' इत्यमूभ्यां सामान्यविशेषोपचरित रूपो
भावात्मैव प्रत्याय्यते। स आख्याताभ्यां सामान्यरूपेण, ण्वुलन्ताभ्यां विशोषरूपेण।
बहुवचनं तु कुत्सातिशयार्थम्; या हि नाम उष्ट्रस्य कुय्सावत्यो बहुप्रकारजुषो बह्व्य

<pb n="071"/>
आसिका; याश्‍च हतानामतिशयवत्यस्तथाभूता एव भूयस्यः शायिकाः प्रतीताः,
ताभिर्विशेषरूपाभिरियमासिका शायिका चोपमानोपमेयसम्बन्धजनितभेदाऽभेद—
परिग्रहाल्लकारेणापि सामान्यविशेषभावेन कुत्सातिशयार्थं बहुत्वेनैव प्रत्याय्यते, बहुत्वेन
विना सामान्यविशेषभावानुपपत्तेः, तेनोष्ट्रासिका इवासनानि, हतशाविका इव शयनानि
क्रियन्ते भवन्तीति वा वाक्यार्थो भवति ।</p>
<p>नन्वेवमुष्ट्रासिकादीनां वारप्रयोगादानाञ्च कर्मतेव नपुंसकतापि प्राप्नोति; यथा— 'मृदु
पचति, प्रशस्तं पचतीति । उच्यते—</p>
<p>त्रिधा खल <b>क्रियाविशेषणं</b> भवति —</p>
<p><b>१. बाह्यम्, २. आभ्यन्तरम् ३. बाह्याभ्यन्तरं</b> च । तत्र—
<b>बाह्यं</b> धर्मरूपं वारादि;
<b>आभ्यन्तरं</b> विशेषरूपमुष्ट्रासिकादि,
<b>बाह्याभ्यन्तरं</b> गुणरूपं मृद्‌वादि । तेषु—</p>
<p><b>बाह्यम्</b> 'सोऽयमित्यभिसम्बन्धाद्', अभेदोपचारेणाविचलितस्वरूपमेव प्रधानं
विशिंषत् कथमिव स्वलिङ्गं जह्यात्?</p>
<p><b>आभ्यन्तरं</b> तु विशेषांशपरिग्रहादाविष्टलिङ्गसंख्यं कथमिवान्यलिङ्गं गृह्‍णीयात्?</p>
<p><b>बाह्याभ्यन्तरं</b> तु गुणत्वात् स्वलिङ्गविरहे 'गुणवचनानामाश्रयतो लिङ्गवचनानी'—ति
विशेष्यलिङ्गग्राह्येव भवति; तत्र साध्यैकस्वभावत्वादलिङ्गसंख्यायाः क्रियाया विशेषणत्वे
मृद्‌वादीनां नपुंसकत्वमेव न्याय्यम् । उष्ट्रासिका—वारादीनां तु नित्यमाविष्टलिङ्गत्वाद्
विशेषांक शपरिग्रहात् क्रियाविशेषणत्वेऽपि न नपुंसकलिङ्गता ।</p>
<p>अथ 'पाकाय व्रजति, एधेभ्यो व्रजति' इति क्रियाया रन्धनाय स्थालीतिवत्
तादर्थ्यचतुर्थ्यन्तः सिद्ध एव कस्मान्न विज्ञायते ? नैवम्, 'भाववचनाश्‍च' (३.३.११) इति
तादर्थ्य एव प्रत्ययोत्पत्तेः, 'तुमर्थाच्च भाववचनात्' (२.३.१५) इति स्वार्थ एव
चतुर्थीविधानात् । किमर्थं पुनरिदम्?</p>
<p>भावेहि घञादयः सिद्धा एव, तादर्थ्ये चतुर्थी । क्रियार्थोपपदेन तुमुनाऽस्मिन् विषये
घञादयो मा बाधिषतः; वासरूपविधिश्‍चाऽत्र 'तुमुन्‌ण्वुलौ' (३.३.१०) इति
ण्वुल्ग्रहणान्नावतरति ।</p>
<p>अथ यथैधानाहर्त्तुं व्रजति एधेभ्यो व्रजतीति क्रियार्थोपपदस्य च कर्मणि स्थानिनः
(२.३.१४) इति चतुर्थी, तथा पाकं कर्त्तुं व्रजति पाकाय व्रजतीति यदि भवेत् को दोषः

<pb n="072"/>
स्यात्? न कश्‍चित् । किं त्वेतत् पृच्छामि — स पाकः सिद्धः साध्यो वा ? यदि सिद्धः
किं कर्त्तुं व्रजति ? अथ साध्यः क्रियार्थोपपदेषु तुमुना घञादयो बाध्यन्ते ।</p>
<p>अथ तुमर्थत्वेन साध्याभिधायिनश्‍चतुर्थ्यन्तत्वेन चासत्त्वभूतार्थाः पाकायेत्यादिषु
घञादयः, कथं यवाग्वा इत्यादेः संबन्धविभक्‍तेर्निमित्तं भवति ?</p>
<p>शब्दशक्तिरेषा यत् कस्यचिदेव केनचित् केनचिदेव कस्यचित् सम्बन्धः । तद्‌यथा
अभिन्नेऽप्यर्थे 'प्रजागरिताऽपररात्रानि'—ति तृनो बाह्य कर्मोपसर्गकर्मयोगाज् ज्ञायते 'न
जागरूक इति' उक्तस्य; 'ऊरीकरोति पाकादिकमि'—त्यूर्यादीना मेकानेक विशेषस्थया
करोतिक्रियया भवति संबन्धः, न तदर्थविषयैः पचादिभिः, सूर्यमपि न पश्यन्त्यसूर्यंपश्या
राजदारा इति व्यवहितामपि सूर्यकर्मिकां दृशिक्रियां नञ् निषेधति, न सूर्यसत्ताम्; एवं
न पुनर्गीयन्ते अपुनर्गेयाः श्‍लोकाः, श्राद्धं न भुङ्क्ते अश्राद्धभोजी ब्राह्मण इति, तथा
लवणं न भुङ्क्ते अलवणभोजी भिक्षुः इत्यसूर्यंपश्यादिवदसामर्थ्येऽपि नञ्समासो
दृश्यते;न त्वकिञ्चित्कुर्वाण इति, एवम् 'अमाषं हरमाणः, अगाधादुत्सृप्त' इति ।</p>
<p>अपि च 'पयः पायं पायं', पयः पीत्वा पीत्वा, ग्रहमनु प्रवेशमनु प्रवेशम्,
गेहमनुप्रविश्यानुप्रविश्य इत्याभीक्ष्ण्यवीप्सयोः पदद्विर्वचनं प्रयोजयन्ति णमुलादयः, न
पाच्यते द्विशो देहीति यङ्शसादयः लोलूयत इति द्विर्वचनमन्तरेणापि
क्रियासमभिहारमवगमयति यङन्तम् न लुनीहि लुनीहीति लोडन्तम्; कृतपूर्वी कटम्,
अधीती व्याकरणम् इति वृत्तिवशेनोज्झितकर्माभिधानशक्‍तयः कर्मविभक्तिं न विघ्नयन्ति
निष्ठादयः; ग्रामं गन्तुमनाः, कटं कर्त्तुकाम इति निवृत्तिच्छिन्ना अपि कर्मणि द्वितीया मेव
प्रयोजयन्ति तुमुनादयः उभयप्राप्तौ कर्मण्येवेति नियमेऽपि विचित्रा सूत्रस्य कृतिः पाणिनेः
इति शब्दानामनुशासनमाचार्यस्य इति समासस्य कर्त्तरि सम्बन्धविभक्तिमप्यु पाददते
क्तिनादयः, साध्यार्थाभिधायिनोऽसत्त्वभूतार्था अपि यवाग्वाः पाकायेति कर्मणि
सम्बन्धविभक्त्येव संबध्यन्ते घञादयः इति तदुक्तभावः साध्यसिद्धो भवति । (इति
भावविमर्शः । अथ कारकविमर्शः ।</p>
<p>(ख. <b>कारकाभिधायिनो धातुप्रत्ययाः</b>)</p>
<p><b>क्रियानिमित्तं कारकम्</b> । तदपि षोढा —</p>
<p><b>१. कर्त्ता, २. कर्म, ३. करणम्, ४. संप्रदानम्, ५. अपादानम्, ६. अधिकरणं</b>
चेति । तत्र—</p>

<pb n="073"/>
<p>(<b>१</b>) <b>कर्त्ता — स्वतन्त्रः, हेतुः, कर्मकर्त्ता</b> च । तेषु —
(<b>स्वतन्त्रः</b>) क्रियायाः स्वेच्छया करणादीनि यः प्रयुङ्क्ते, न तु तैः प्रयुज्यते, स
स्वतन्त्रः । यथा— पुत्रणेत्रस्य दर्शकः, पुरां भेत्तेति ।</p>
<p>(<b>हेतुः</b>) तमेव क्रियाप्रयुक्तं यः प्रयुङ्क्ते स हेतुः । यथा— राजानं योधितवान्
राजयुध्वा धनुष्मान्, नखानि मोचयन्ति नखमुचानि धनूषीति ।</p>
<p>(<b>कर्मकर्त्ता</b>) कर्मैव स्वातन्त्र्येण विवक्षितं कर्मकर्त्ता । यथा— स्वयमेव पच्यन्ते
पचेलिमा माषाः, स्वयमेव भज्यन्ते भङ्गुराणि काष्ठानि इति ।</p>
<p>(<b>२</b>) <b>कर्म — निर्वर्त्यं, विकार्यं, प्राप्यं</b> च । तेषु —
(<b>निर्वर्त्यम्</b>) यदसज्जन्यते सद्‌वा प्रकाश्यते तन्निर्वर्त्यम् । यथा—
कर्त्तव्यः कटः, उच्चार्यः शब्दः इति ।</p>
<p>(<b>विकार्यम्</b>) यस्य प्रकृत्युच्छेदो गुणान्तरं वोत्पद्यते तद् विकार्यम् । यथा—भुक्‍त
ओदनः, लूयमानः केदारः इति ।</p>
<p>(<b>प्राप्यम्</b>) क्रियाकृतविशेषाऽनवगतौ कर्त्तुः क्रिययाऽनास्थितमास्थितं वा
यदाप्यते तत् प्राप्यम् । यथा— 'दुर्दर्शः प्रभुः, सुयानो मार्ग इति ।</p>
<p>(<b>३</b>) <b>करणं— बाह्यम्, आभ्यन्तरं, बाह्याभ्यन्तरं</b> च । तेषु—
(<b>बाह्यम्</b>) कर्त्तुः शरीराद् बहिरुपलभ्यमानं बाह्यम् । यथा— आशितं भवं
भक्‍तम्, धृतोदकः करकः इति ।</p>
<p>(<b>आभ्यन्तरम्</b>) तदि्वपरीतमाभ्यन्तरम् । यथा— प्रियंकरणं शीलम्, वशीकरणं
प्रेम, इति ।</p>
<p>(<b>बाह्याभ्यन्तरम्</b>) उभयगुणयोगि बाह्याभ्यन्तरम् । यथा— दर्शनं चक्षुः, संवननं
साम इति ।</p>
<p>(४) <b>संप्रदानं— ददातिकर्माप्यम्, कर्ममात्राप्यं, क्रियाप्यं</b>, च । तेषु</p>
<p>(<b>ददातिकर्माप्यम्</b>) सम्यक् प्रदीयतेऽस्मै इत्यन्वर्थसंज्ञाया विषयो ददातिकर्माप्यम् ।
यथा— दीयतेऽस्मै दानीयो ब्राह्मणः, देवा देयासुरस्मै देवदायो डिम्भ इति ।</p>
<p>(<b>कर्ममात्राप्यम्</b>) 'कर्मणा यमभिप्रैति संप्रदानम्' (१.४.३२) इति पारिभाषिक—
संज्ञामात्रविषयः कर्ममात्राप्यम् । यथा—दाश्यतेऽस्मै देयमिति दाशः
कैवर्त्तः, गां हन्ति तस्मै आगतायेति गोघ्नोऽतिथिः इति ।</p>
<p>(<b>क्रियाप्यम्</b>) कर्मशब्देन क्रियाया अप्युपादानात् क्रियया यदाप्यते तत् क्रियाप्यम् ।</p>

<pb n="074"/>
<p>यथा— श्‍लाघन्तेऽस्मै जना इति श्‍लाघ्यो राजा, स्पृहयन्त्यस्मै लोकाः
स्पृहणीयो विभव इति ।</p>
<p>(<b>५</b>) <b>अपादानम् — निर्दिष्टविषयम्, उपात्तविषयम् अपेक्षितक्रियं</b> च । तत्र—</p>
<p>(<b>निर्दिष्टविषयम्</b>) 'ध्रुवमपायेऽपादानम्' (१.४.२४) इति निर्दिष्टविषयम् ।
यथा— प्रपतनो गिरिः, प्रस्रवणः शैलः इति ।</p>
<p>(<b>उपात्तविषयम्</b>) भीत्रार्था(१.४.२५)दियोगोक्तमुपात्तविषयम् ।
यथा— 'भयानको द्विषाम्, प्रभवः संपदाम्' इति ।</p>
<p>(<b>अपेक्षितक्रियम्</b>) अवधिमात्रार्थमपेक्षितक्रियम् ।
यथा— अवधिः पर्वतः, मर्यादा समुद्रः, इति ।</p>
<p>(<b>६</b>) <b>अधिकरणं — वैषयिकम्, औपश्‍लेषिकम्, नैमित्तिकं</b> च । तेषु —</p>
<p>(<b>वैषयिकम्</b>) विविधमनेकप्रकारं जातिगुणक्रियाद्रव्यादिभिः सिनोतीति । विषयो
देशकालादिः, विषय एव वैषयिकम् । यथा— निपिबन्त्यस्मिन् गवादय
इति निपानं जलाशयः, राजानो धीयन्तेऽस्यां राजधानीनगरम् इति ।</p>
<p>(<b>औपश्‍लेषिकम्</b>) उपश्‍लेषोऽवष्टम्भः, तस्मै प्रभवत्यौपश्‍लेषिकम् । यथा— इषवो
धीयन्तेऽस्मिन् इषुधिः उपासङ्गम्, शेरतेऽस्यां शय्या पर्यङ्कः ।</p>
<p>(<b>नैमित्तिकम्</b>) निमित्तमेव नैमित्तिकम् । यथा— रज्यन्तेऽस्मिन् सामाजिकमनांसीति
रङ्गः प्रेक्षा, प्रसीदन्त्यस्मिन् नयनमनांसीति प्रासादः सौधम् इति ।</p>
<p>तदतेदुभयमपि१ — <b>१. शुद्धम्, २. संकीर्णम्, ३. उपाधिमत्, ४. रूढिमत्,
५. संबन्धि, ६. अनुबन्धि</b> चेति <b>षोढा</b> विप्रथते । तत्र—</p>
<p>(<b>१. शुद्धम्</b>) अर्थान्तरैरसंस्पर्शः शुद्धिः ।</p>
<p>सा भावानां यथा— ओदनस्य पाकः, अलं कृत्वा, खलु स्थित्वा इति ।</p>
<p>कारकाणां यथा— अपां स्त्रष्टा, वर्षशतस्य पूरकः, सोमे पवमान इति ।</p>
<p>(<b>२. संकीर्णम्</b>) संपर्कः संकरः ।</p>
<p>स भावानां यथा— कालो भोक्‍तुम्, अलं भोक्‍तुम्, भोजं भोजं व्रजतीति ।</p>
<p>कारकाणां यथा— गमनमर्हति गम्या योषित्, जेतुं शक्यते जय्यः शत्रुः,
पक्‍तुं व्रजति, पाचको व्रजति इति ।</p>
<!-- NOTES pg=074!-->
१. 'भाव—कारकाऽभिधायिनो धातुप्रत्ययाः' द्र. पृ. ६७

<pb n="075"/>
<p>(<b>३. उपाधिमत्</b>) बाह्यम्, आभ्यन्तरम्, उभयं वा शास्त्रोपात्तं विशेषणमुपाधिः ।
स भावानां यथा— भवतः शायिका, उपसरो गवाम्, समजः पशूनामिति ।
कारकाणां यथा— तुन्दपरिमृजोऽलसः, स्तम्बेरमो हस्ती, दृतिहरिः पशुः इति ।</p>
<p>(<b>४. रूढिः</b>) गुणवचनत्वे द्रव्यवचनत्वं रूढिः । सा
भावानां यथा— मृगया, वासना, परिव्रज्येति ।
कारकाणां याथ— कुम्भकारः, पङ्कजम्, अमावास्येति ।</p>
<p>(<b>५. संबन्धः</b>) नियोगतः प्रतियोग्यपेक्षः संबन्धः । स
भावानां यथा— भुक्त्वा व्रजति, भोक्‍तुमिच्छति, अप्राप्य नदीं पर्वत इति ।
कारकाणां यथा— चङ्क्रम्यमाणोऽधीते, अधीयानो वसति, गोदायो व्रजति ।</p>
<p>(<b>६. अनुबन्धः</b>) अनुषङ्गोऽनुबन्धः । स
भावानां यथा— साराविणं वर्त्तते, रैपोषं पुष्यति, चकासाञ्चकार इति ।
कारकाणां यथा— अग्निष्टोमयाजी, उष्ट्रकोशी, शतदायी—ति ।</p>
<p>(<b>कृतः</b>) अथैतदभिधाने त्रिप्रकाराः <b>कृतो</b> भवन्ति —
<b>१. भाववचनाः, २. कारकवचनाः, ३. भावकारकवचनाश्च</b> । तेषु —</p>
<p>(<b>१</b>) अथुजादयः, ण्वुलादयः, णजादयः, तुमुनादयः, सयादयः, णमुलादयश्‍च
<b>भाववचनाः</b>,</p>
<p>(<b>२</b>) ण्वुलादयः, अणादयः, उणादयः, क्विनादयः, शत्रादयः, तृनादयश्च
<b>कारकवचनाः</b></p>
<p>(<b>३</b>) तव्यादयः, तवायादयः, क्तादयः, खलादयः, ल्युडादयः, घञादयश्‍च
<b>भावकारकवचनाः</b> । तत्र—</p>
<p>(<b>१. भाववचनाः</b> —६)</p>
<p>भाववचनेष्वनुपाधौ सिद्धभावे <b>अथुजादयः</b> । यथा— नन्दथुः, यज्ञः, स्वप्नः, क्रिया,
कण्डूया, व्रज्या इति ।</p>
<p>अत्रैव रोगाद्युपाधिमति <b>ण्वुलादयः</b> । यथा— अरोचको बाधते, प्रवाहिकातः करोति, भवत
आसिका, इक्षुभक्षिकां मे धारयसि, कां त्वं कारिमकार्षीः, अकरणिस्ते वृषलः इति ।</p>
<p>सिद्धासमाप्ते <b>णजादयः</b> । यथा— व्यावक्रोशी वर्त्तते, व्यावहासीं कुर्वन्ति, साङ्कूटिनं
वर्त्तते, सांराविणं कुर्वन्ति, करणेन निर्वृत्तं कृत्त्रिमम्, पाकेन निर्वृत्तं पक्त्रिमम् इति ।</p>
<p>साध्यरूपे <b>तुमुनादयः</b> । यथा— भोक्‍तुं व्रजति, भोक्‍तुं जानाति, भुक्त्वा व्रजति,

<pb n="076"/>
अपमित्य याचते, स्वादुङ्कारं भुङ्क्ते, चोरङ्कारमाक्रोशति ।</p>
<p>तुमर्थ एव छन्दोविषये <b>सयादयः</b> । यथा— वक्षे रायस्त्वा, दृशे विश्‍वाय सूर्यम्, अग्निं
देवा विभाजं नाशक्नुवन्, विलुपं नाशक्नुवन्, ईश्‍वरोऽभिचरतोः, ईश्‍वरो विलिखः इति ।</p>
<p>साध्याऽसमाप्ते <b>णमुलादयः</b> । यथा— समूलकाषं कषति, रैपोषं पुष्यति, चकासाञ्चकार,
बिभराम्बभूव, चकासामास्, विदाङ्कुर्वन्तु इति ।</p>
<p>(<b>२. कारकवचनाः —६</b>)</p>
<p>कारकवचनेष्वनुद्रिक्‍तक्रियांशाः कर्त्तर्येव <b>ण्वुलादयः</b> । यथा— कारकः, स्रष्टा, नन्दनः,
प्रियः, यज्वा जरन्निति ।</p>
<p>सोपपदाः कर्त्रादि<b>ष्वणादयः</b> । यथा— काण्डलावः, पादहारकः, सुभङ्करणम्, गोघ्नः,
शम्भुः, गोष्ठः इति ।</p>
<p>निरुपपदा रूढिमन्त <b>उणादयः</b> । यथा— कारुः, दात्रम् धात्री, दासः, भीष्म इति ।</p>
<p>उभयेऽपि लोपवन्तः <b>क्विनादयः</b> । यथा— धृतस्पृक्, सदृक्, अर्थभाक्, शुभंयुः, प्राङ्,
युङ् इति ।</p>
<p>कर्त्तर्येवोद्रिक्तक्रियांशाः <b>शत्रादयः</b> । यथा— यवागूं पचन्, सोमं पवमानः, आशिषं
दाश्‍वान्, वेदमनूचानः, भुक्‍तवानोदनम्, ग्रामं गमी' इति । त एव
ताच्छील्याद्युपाधिमन्त<b>स्तृनादयः</b> । यथा— जागरितानपररात्रान्, मुण्डयितारः
श्राविष्ठायनाः वधूमूढाम्, अलङ्करिष्णुः, कतीह कवचमुद्‍वहमानाः, शतं दायी,
एधानाहारको व्रजति इति ।</p>
<p>(<b>३. भावकारकवचनाः —६</b>)</p>
<p>भावकारकवचनेषूद्रिक्‍तानुद्रिक्‍ताक्रियांशाः <b>तव्यादयः</b> । यथा— कर्त्तव्यं भवता, करणीयं
भवता, कार्यः कटोभवतः, कृत्यःकटो भवतः, वास्तव्यो भवान्, ब्रह्मभूयं भवत इति ।</p>
<p>त एवच्छन्दोविषया<b>स्तवायादयः</b> । यथा—परिधातवै, परिस्तरितवै, अवचक्षे, अवगाहे,
दिदृक्षेण्यः, कर्त्वं हविः इति ।</p>
<p>उद्रिक्‍तक्रियांशाः <b>क्‍तादयः</b> । यथा— भुक्‍तं भवता, भुज्यमानं भवता, भोक्ष्यमाणं भवता,
भुङ्क्त ओदनं भवान्, भुक्‍त ओदनो भवता, एवं भोक्ष्यमाण इति । त एव
व्यक्तकालाः <b>खलादयः</b> । यथा— स्वाढ्यंभवं भवता, सूत्थानं भवता, प्राशितंभवं
भवता, दुराढ्ययंभवं भवता, ईषत्पानः सोमो भवतः, आशितम्भवं भक्‍तम् इति ।
अनुद्रिक्‍ताक्रियांशाः प्रायो गुणवचना <b>ल्युडादयः</b> । यथा— व्यासस्य वचनम्,

<pb n="077"/>
पाणिनेरुक्तिः, छात्रस्य हसितम्, इध्मानां व्रश्‍चनं जनानां भक्तिः, राज्ञां मत इति ।
त एव प्रायोद्रव्यवचना <b>घञादयः</b> । यथा— पर्यायः क्रियाणाम्, विपर्यायः कालस्य,
संग्रहः शास्त्राणाम्, अधीतः स्वाध्यायः, अधिगत उपायः, श्रेयानुपाध्याय इति ॥</p>
<p>(<b>२. तद्धितरूपं विभक्‍तावयम्</b>)</p>
<p><b>भाव—कारक—सम्बन्धि—स्वार्थाभिधायिनोऽधातुप्रत्ययास्तद्धिताः</b> ।</p>
<p>(<b>१. भावस्तद्धिताः</b>) तत्र <b>भावो</b> द्विधा— <b>अन्तरङ्गो बहिरङ्गश्‍चेति</b> । तयोः —
(<b>अन्तरङ्गः</b>) <b>शब्दस्यार्थे प्रवृत्तिनिमित्तमन्तरङ्गः</b> । यदाह 'यस्य गुणस्य हि भावाद् द्रव्ये
शब्दनिवेशः स तस्य भावः, तदभिधाने त्वतलौ' ।</p>
<p>तस्योपसंग्रहाय संग्रहकारः पठति—</p>
<b><lg>
  <l>शब्दे तां जातिं शब्दमेवाऽर्थजातौ
जातिः शुक्लादौ द्रव्यशब्दे गुणं तम् ।</l>
  <l>कृत्‍तत्संयोगं योगि चाभिन्नरूपं
वाच्यं वाच्येषु त्वादयो बोधयन्ति ॥ ५ ॥</l></lg></b> (वाप. ५, ५.१.११९)
<p>ततः स षोढाऽभिव्यज्यते १. जातिः, २. गुणः, ३. स्वरूपम्, ४. संबन्धः,
५. संहतिः, ६. अभिन्नरूपमिति । तेषु—</p>
<p><b>जाति</b>र्यथा— गोत्वम्, शुक्लत्वम्, मानुष्यकम्, स्त्रैणम्, पौंस्नम्, ब्राह्मण्यम् इति ।</p>
<p><b>गुणो</b> यथा— शुक्लत्वम्, शीघ्रता, म्रदिमा, माधुर्यम्, आर्जवम्, वैदग्ध्यमिति ।</p>
<p><b>स्वरूपं</b> यथा— डित्थत्वम्, आकाशत्वम्, चन्द्रत्वम्, सूर्यत्वम्, दिक्त्वम्,
तदात्वमिति ।</p>
<p><b>संबन्धो</b> यथा— पाचकत्वम्, काण्डलावत्वम्, दण्डित्वम्, औपगवत्वम्,
राजपुरुषत्वम्, पुरुषव्याघ्रत्वम् इति ।</p>
<p><b>संहति</b>र्यथा— धवरवदिरत्वम्, नरसिंहत्वम्, शुक्लकृष्णत्वम्, कृष्णशारत्वम्,
नीलोत्पलत्वम्, गौरखदिरत्वम् इति ।</p>
<p><b>अभिन्नरूपं</b> यथा— सत्त्वम्, विद्यमानत्वम्, गर्गत्वम्, पञ्चालत्वम्, पदार्थत्वम्,
पङ्कजत्वम् इति ।</p>
<p>ननु च</p>
<b><lg>
  <l>जातिगुणाज्जातिगुणे धवखदिरादौ स्वजातिसंघाते ।</l>
  <l>डित्थादौ च स्व (स्वे) रूपे कृत्‍तत्संयोगे तु संबन्धे ॥ ६ ॥</l>
</lg></b>
<p>(दौ च स्व = दौ स्वे'—इति तूत्प्रेक्ष्येत)</p>

<pb n="078"/>
<p>त्वादय इति स्मृतिः ।</p>
<p>कथमभिन्नरूपादावपि भवति ?</p>
<p>उच्यते— कृत्तद्धितसमासेषु सम्बन्धाभिधानम्, अन्यत्र रूढ्यभिन्नरूपाऽव्यभिचरित—
संबन्धेभ्यः । अत एवोक्तम् <b>'कृत् तत्संयोगं योगि चाभिन्नरूपम्'</b> इति ॥</p>
<b><lg>
  <l>अवधेरपि वाच्यत्वं त्वादीनामिष्यते बुधैः ।</l>
  <l>गोत्वाद्धि गौरितिज्ञानमभिधानं च जायते ॥ ७ ॥</l>
</lg></b>
<p>ते ह्येवमाहुः 'तस्य भावस्त्वतलौ' (५.१.११९), भवतोऽस्मादभिधानप्रत्ययाविति
भावः ।</p>
<p>तदसत्, न हि गोत्वं गौरिति ज्ञानस्योत्पत्तावपादानतां जनयत् 'जनिकर्त्तुः
प्रकृतिः' (१.४.३०), 'भुवः प्रभवो' (१.४.३१) वा भवति; यथा— शृङ्गाच्छरो जायते,
हिमवतो गङ्गा प्रभवतीति । ज्ञानं त्वात्मन एव जायते, मनसैवोद्‍भवति । तदाह—
'व्यापकत्वादप्यात्मनो युगपज्ज्ञानानुत्पत्तिर्मनसो (ऽणुत्वस्य) लिङ्गम्, नाहमद्राक्षम्,
नाहमश्रौषम्, नाहमज्ञासिषम्, अन्यत्र मे मनोऽभूदिति । निमित्तत्वं तु गौरिति ज्ञानोत्पत्तौ
शब्दस्येव गोत्वादेरपीष्यत एव । तत्र यथा समवायिनः श्‍वैत्यात् श्‍वैत्यबुद्धेः श्‍वेते
श्‍वैत्यबुद्धिः, तथा समवायिनो गोत्वाद् गोबुद्धेर्गवि गोत्वबुद्धिः, ते परस्परं कारणभूता
इति ।</p>
<p>अभिधानं तु <b>शब्दः</b> । स च येनोच्चारितेनार्थः प्रतीयते । तस्यापि न
गोत्वमवधिर्भवति । शब्दो हि आकाशादेव जायते, मुखादेव प्रभवति, न गोत्वादेः ।
तदाहुः <b>'मुखे हि शब्दमुपलभामहे भूमावर्थम्'</b> (शाबरभाष्यम् १.१.५) इति । यदापि
नित्यः शब्द इति मतं तदापि शब्दस्य गोत्वादयो वाच्या विशेष्याः प्रत्याय्या एव
भवन्ति । तत्र च शब्दस्य गोत्वादीनां वाच्यत्वे विशेष्यत्वे वा कर्मतैव, नावधित्वम् ।
प्रत्याय्यत्वे तु विपरिणामविपरिवर्त्तपक्षयोर्वक्ष्यमाणन्यायेन प्रत्युत शब्दस्यैवाऽवधित्वम् ।
अध्यासस्तु सादृश्यादुपाधेरुपाधिसादृश्याभ्यां वा संभवति; यथा— शुक्तिकादौ रजतादेः,
स्फटिकादौ रक्तादेः, प्रतिबिम्बादौ मुखादेरिति । तत्र यो यदध्यास्यते, यो
यदध्यास्ते वा, स तस्याधिकरणं कर्म वा स्यान्न त्ववधिः; गोत्वं निमित्तमुपादाय गोशब्दो
गामध्यास्ते गवि वाऽध्यास्यते । तदिष्यत एव 'यस्य गुणस्य हि भावाद् द्रव्ये शब्दनिवेशः
तदभिधाने त्वतलौ' इति ॥</p>

<pb n="079"/>
<p>(<b>बहिरङ्गः</b>) धात्वर्थरूपः कृदभिधेयो <b>बहिरङ्गः</b> । सोऽपि षोढा—
<b>१. भावरूपः, २. कारकरूपः, ३. संबन्धिरूपः, ४. भावविशिष्टः,</b>
<b>५. कारकविशिष्टः, ६. संबन्धिविशिष्ट</b>श्‍चेति । तत्र —</p>
<p>(<b>१. भावरूपः</b>)</p>
<p>प्रवृत्तिनिमित्ततुल्यो भावरूपः — ब्राह्मणस्य कर्म ब्राह्मण्यम्, पुरोहितस्य पौरोहित्यम्,
स्तेनस्य स्तेयम्, सख्युः सख्यम्, दूतस्य दूत्यम्, वणिजो वाणिज्यमिति ।</p>
<p>(<b>२. कारकरूपः</b>)</p>
<p>कारकैस्तुल्यकक्ष्यः कारकरूपः । यथा— राजानमर्हति राजवद् वृत्तम् ।
आप्रयोजनकालं भवति आकालिकी प्रवृत्तिः, श्येनस्येव पातोऽस्यां वर्त्तते श्यैनंपाता
क्रियां, दण्डः प्रहरणमस्यां क्रीडायां दाण्डा, (४.२.५७) महिमास्त्यस्यां महिमिनी
समस्या, वटकं प्रकृतमस्यां वटकमयी यात्रेति (मभा. ५.२.८२) ।</p>
<p>(<b>३. सम्बन्धिरूपः</b>)</p>
<p>रूढे द्रव्यभूतः सम्बन्धिरूपः । यथा— चाषाणां समूहः चाषम्, नाट्यानामाम्नायो
नाट्यम्, भृग्वङ्गिरसां विवाहो भृग्वङ्गिरसिका, काकोलूकस्य वैरं काकोलूकिका,
अवीनां संघातोऽविकटः, तेषामेव विस्तारोऽविपटः इति ।</p>
<p>(<b>४. भावविशिष्टः</b>)</p>
<p>अतर्कितोपनतचित्रीकरणादिसदृशो भावविशिष्टः । यथा— काकस्य चागमनं
यादृच्छिकम्, तालस्य च पातः । तेन तालेन पतता काकस्य वधः । एवमेव
देवदत्तस्य चागमनं दस्यूनां चोपनिपातः, तैश्‍च तस्य वधः । तत्र यो देवदत्तस्य
दस्यूनां च समागमः स काकतालसमागम इवेत्येक उपमार्थः, यश्‍च देवदत्तवधः स
काकवध इवेति द्वितीय उपमार्थः ।</p>
<p>तत्र प्रथमः समासार्थः काकतालमिति, द्वितीयः प्रत्ययार्थः काकतालीयमिति ।
समासश्‍चायमस्मादेव ज्ञापकाद् यदाह 'समासाच्च तद्‍‌विषयाद् (५.३.१०६)
आकस्मिक इवार्थे छो भवति । तद्‍‌विषयादित्यत्र हि तदित्यनेन 'इवे प्रतिकृतौ' (५.
३.९६) इति इवार्थः । एवम्</p>
<p>अजाकृपाणीयम् (काशिका ५.३.१०६), अन्धकवर्त्तकीयम् (काशिका ५.३.१०६),
घुणाक्षरीयम्, अर्धजरतीयम्, गोमयपा/वा—यसीयम् (गणरत्न. ३.३.१९६) इति ।</p>

<pb n="080"/>
<p>(<b>५. कारकविशिष्टः</b>)</p>
<p>कारकावच्छिन्नः कारकविशिष्टः । यथा— मतस्य करणं मत्यम्, पीलूनां पाकः
पीलुकुणः, जनस्य जल्पो जन्यः, शिवस्य भवनं शिवतातिः, नासाया अवनतिः
अवटीटः (५.२.३१), धने कामः धनक इति ।</p>
<p>(<b>६. संबन्धिविशिष्टः</b>)</p>
<p>सम्बन्धिनाऽवच्छिन्नः संबन्धिविशिष्टः । यथा— हल्यः, कर्षः, सौधः संकोचः,
पौरुषेयो वधः, आथर्वण आम्नायः, वैदो घोषः, छान्दोग्यो धर्मः इति ।
उपाधिरपि संबन्ध्येव भवति । यथा— गार्गिकया विकत्थते, काठिकया अधिक्षिपति,
गार्गिकामन्ववेतः, गार्गिकामवगतवान्, काठिकामवगतवान् इति । धात्वर्थोऽपिभाव एव ।</p>
<p><b>क्रियापि</b> ह्युपमानेन परीता परिच्छिन्ना साध्यसिद्धभावो भवति ।
स त्रिधा— <b>१. भावविशिष्टः, २.कारकविशिष्टः, ३.संबन्धिविशिष्टश्‍चेति ।</b> तेषु—</p>
<p><b>१. भावविशिष्टो</b> यथा— ब्राह्मणेन तुल्यमधीते ब्राह्मणवत्, राज्ञा सदृशं वर्त्तते राजवत्,
जडस्य तुल्यं ब्रूते जडवत्, सूर्य इव प्रकाते सूर्यवत्, पिता यथा पालयति
पितृवत्, गुरुरिवानुशास्ति गुरुवदिति ।</p>
<p>अत्र ब्राह्मणादिस्थासु अध्ययनक्रियासु साहचर्याद् वृत्तिः, जातिद्रव्ययोरन्यतरेण
क्रियायाः सादृश्यानुपपत्तेः । यदाह— 'तेन तुल्यं क्रिया चेद् वतिः' (५.१.११५);
तेनेति तृतीयासमर्थात् तुल्यमित्येतस्मिन्नर्थे वतिप्रत्ययो भवति तत्‍तुल्यं क्रिया
चेत् सा भवति । अर्थपरं चैतत्; तेन सदृशेत्यादिप्रयोगेष्वतृतीयान्तादपि भवति ।</p>
<p><b>२. कारकविशिष्टो</b> यथा— राज्ञेव व्यवहृतमनेन राजवत्, देवमिव भवन्तं पश्यामि
देववत्, असिनेव दात्रेण च्छिनत्ति असिवत्, ब्राह्मणायेव यदा देवदत्ताय ददाति
ब्राह्मणवत्, पर्वतादिवासनादवरोहति पर्वतवत्, पितरीव गुरावाचरते पितृवत् ।</p>
<p>अत्र पुनरिदमेव सूत्रमन्यथा व्याख्यायते— 'तेन कारकविशेषेण तुल्यं यथा
भवति । एवं चेत् क्रिया भवति भावोत्पन्नेऽपि हि प्रत्यये कदाचित् प्रत्ययमुखेन
क्रियाविशेषणं भवति, कदाचित् प्रकृतिमुखेन । यथा— तीव्रः पाकः, तीव्रं पाकम्
इति ।</p>
<p><b>३. सम्बन्धिविशिष्टो</b> यथा— ब्राह्मणस्येवाऽध्ययनमस्य ब्राह्मणवत्, राजवद् रौद्रं
वृत्तमस्य राजवत्, जडस्य सदृशं वचनमस्य जडवत्, सूर्यस्येव प्रकाशोऽस्य

<pb n="081"/>
सूर्यवत्, पितुर्यथा पालनमस्य पितृवत्, गुरोस्तुल्यमनुशासनमस्य गुरुवत् इति ।
अत्र तु 'तत्र तस्येव' (५.१.११६) इत्यनेन वतिः । ननु च 'तेन तुल्यमि'—
(५.१.११५) त्यनेनैव सिद्धे किमर्थं 'तत्र तस्येव' इति सूत्रस्यारम्भः?
द्रव्यगुणयोतुल्ययोः प्रत्ययो न लभ्य इति । यथा— मथुरायामिव पाटलिपुत्रे
प्रासादा मधुरावत्, ब्राह्मणस्येव क्षत्रियस्य शुक्ला दन्ता ब्राह्मणवत् इति ।
यद्येवं पूर्वसूत्रे क्रियाग्रहणं न करिष्यते । साहचर्याच्च क्रियायामिव द्रव्यगुणयोः
प्रातिपदिकं वर्त्तिष्यते । ततश्‍च मैत्रेयतुल्या गावश्‍चैत्रस्य, ब्राह्मणेन तुल्या दन्ताः
क्षत्रियस्य इति विगृह्य पूर्वसूत्रेणैव वतिः सेत्स्यतीति ।
तदसत् ।</p>
<p>एवं हि गवयेन तुल्योऽनड्वान् इत्यत्रापि प्रत्ययः प्रसजेत्, इवार्थे तु प्रत्यये
सप्तमीषष्ठ्यन्ताभ्यामेव विधीयमाने गवय इवाऽनड्वानित्यत्र प्रत्ययप्रसङ्गो न
स्यात्; सप्तम्यन्तषष्ठ्यन्तयोर्हि बाह्यं सम्बन्धिनमपेक्ष्य इवशब्दप्रयोगो भवति, न
पुनरिवार्थापेक्षयेव; इवशब्दो ह्युपमानोपमेयलक्षणसंबन्धद्योतकः, न तु सम्बन्धि—
रूपाभिधायी । तस्माद् गवयेन तुल्योऽनङ्वानित्यत्रापि मा भूत् प्रत्ययप्रसङ्ग इति
पूर्वसूत्रे क्रियाग्रहणम् । तस्मिंश्‍च कृते द्रव्यगुणयोस्तुल्ययोः प्रत्ययो न स्यादिति
सप्तमीषष्ठ्यन्ताभ्यामिवार्थे 'तत्र तस्येव' इति वतिर्विधीयते ।</p>
<p>अथ 'तदर्हम्' (५.१.११७) इति किमर्थम् ?</p>
<b><lg>
  <l>अर्हतो या क्रिया कर्त्तुस्तत्रापि वतिरिष्यते ।</l>
  <l>उपमानाविवक्षायां तद्‌विधानं न लभ्यते ॥ ८ ॥</l>
</lg></b>
<b><lg>
  <l>उपमानोपमेयत्वमन्यस्यान्येन वा सह ।</l>
  <l>अवस्थाभेदभिन्नत्वादेकस्याप्यात्मनैव वा ॥ ९ ॥</l></lg></b> (वाप. ३ वृत्तिः ।)
<p>तत्रान्यस्यान्येन यथा— अवैयाकरणोऽप्ययं वैयाकरणवद् ब्रूते; योषिदप्येषा
पुंवद्‌वक्‍तीति; अवस्थाभेदभिन्नत्वादेकस्याप्यात्मनो यथा— वैयाकरणः केनचिदुच्यते
वैयाकरणवद् ब्रूहीति; योषिदप्युच्य़ते स्त्रीवद् वदेति । वैयाकरणोऽप्यवज्ञया
कदाचिद् — वैयाकरणवद् ब्रूते । श्रूयते हि— यर्वाणस्तर्वाणो नाम साक्षात्कृतध
/?/र्म्माण ऋषयो बभूवुः । ते हि 'अन्तर्वेद्यामेव न म्लेच्छितव्यम्, अतोऽन्यत्रावज्ञया'
इति 'यद्‌वा नस्तद्‌वा न' इति वक्‍तव्ये यर्वाणस्तर्वाण इत्यूचुः {मभा.१.१.१ (९)} ।
योषिदपि कदाचिदाश्रितप्रागल्भ्यात् पुंवद्‌वक्ति यथोच्यते—</p>

<pb n="082"/>
<b><lg>
  <l>सरस्वतीव कर्णाटी विजयाङ्का जयत्यसौ ।
या वैदर्भगिरां भूमिः कालिदासादनन्तरम् ॥ १० ॥</l>
</lg></b>
<b><lg>
  <l>अस्यौपम्यद्वयस्यापि विवक्षातोऽपरिग्रहे ।</l>
  <l>वतिः कथमिवार्थीय इति मत्वायमुच्यते ॥ ११ ॥</l></lg></b> (वाप. ३ वृत्तिः)
<p>तत्र 'राजवद् वृत्तमित्यत्र यदा एवंविधा अर्थविवक्षा— 'पृथ्वादिना राज्ञा तुल्यं वृत्तम्
अनेन राज्ञा राजवद् वृत्तं राज्ञे'—ति तदाऽऽद्येनैव सूत्रेण सिद्धः प्रत्ययः; यदा त्वेतादृशी
विवक्षा—'राज्ञ इव पृथोरस्य वृत्तं राजवद्‌वृत्तं राज्ञ इति तदा द्वितीयसूत्रेण । यदा त्विदं वृत्तं
राजानमेवाऽर्हति नान्यमित्युपमानोपमेयभावाभावे राजवद् वृत्तमिति प्रयोगस्तदा 'तदर्हम्'
इत्यनेन वतिर्विधीयत इति नानर्थकः सूत्रारम्भः ॥</p>
<p>अन्ये तु 'तेन तुल्यं क्रिया चेद् वतिः' इत्यत्र द्वितीयव्याख्यानपक्षे क्रियायाः क्रिया
विशेषणं न संभवतीति कारकविशिष्टभावपक्षं 'तदर्हम्' इत्यनेन संवाहयति, राजानमर्हति
यद् व्यवहरणम्, देवमर्हति यद् दर्शनम्, असिमर्हति यच्छेदनम्, ब्राह्मणमर्हति यद्‌दानम्,
पर्वतमर्हति यदवरोहणम्, पितरमर्हति यत् पारतन्त्र्यम् तदुच्यते राजवत्, देववत्, असिवत्,
ब्राह्मणवत्, पर्वतवत्, पितृवदिति । राज्ञेव व्यवहृतमित्यादिभिस्तु तस्यार्थः प्रदर्शित' इति ॥</p>
<p>(<b>२. कारकस्तद्धिताः</b>)</p>
<p><b>कारक</b>मपि भाववदेवाऽन्तरङ्गं बहिरङ्गं च ।</p>
<p>तयोराख्याताभिधेय<b>मन्तरङ्गम्</b>, अनाख्याताभिधेयं <b>बहिरङ्गम् ।</b></p>
<p>(<b>अन्तरङ्गभेदेषु</b>)	<b>कर्त्ता, हेतुकर्त्ता, कर्मकर्त्ता, कर्म</b> चेति;</p>
<p>(<b>बहिरङ्गभेदेषु</b>)	<b>करणं संप्रदानमपादानमधिकरणं</b> चेति । (द्र. पृ॰ ८४)</p>
<p>(<b>कर्त्ता</b>) तत्राऽन्तरङ्गभेदेषु <b>कर्त्ता १. शुद्धः २. मिश्रः ३. संकीर्ण</b>श्‍च । तेषु —</p>
<p>१. क्रियाकारकान्तरासंपृक्‍तः <b>शुद्धः।</b> यथा इष्टमनेन इष्टी यज्ञे, कृतः पूर्वं कटोऽनेन
कृतपूर्वी कटमिति ।</p>
<p>२. क्रियान्तरसंपृक्‍तो <b>मिश्रः।</b> यथा— व्याकरणं वेत्ति अधीते वा वैयाकरणः, शश्‍वद्
भवः शाश्‍वतिकः इति ।</p>
<p>३. क्रियाकारकान्तरसंपृक्तः <b>संकीर्णः।</b> यथा— शालयां प्रवेशमर्हति शालीनः
अधृष्टः, कूपे प्रक्षेपणमर्हति इति कौपीनमकार्यम् ।</p>

<pb n="083"/>
<p>(<b>हेतुकर्त्ता</b>) <b>हेतुः</b> १. आत्मस्थक्रियः, २. परस्थक्रियः, ३. परात्मस्थक्रियश्‍चेति । तेषु —</p>
<p><b>१. आत्मस्थक्रियो</b> यथा— पारायणं वर्त्तयति पारायणिकः, चान्द्रायणं वर्त्तयति
चान्द्रायणिकः इति ।</p>
<p><b>२. परस्थक्रियो</b> यथा— वातं शमयति वातिकं तैलम्, पित्तं कोपयति पैत्तिकमिति ।</p>
<p>३. <b>परात्मस्थ</b>क्रियो यथा— यथामुखं दर्शयते यथामुखीन आदर्शः, संमुखं दर्शयते
संमुखीनः प्रेयानिति ।</p>
<p><b>कर्मकर्त्ता</b> १. अनुद्रिक्‍तकर्मांशः २. उद्रिक्‍तकर्मांशः, ३. अनुद्रिक्‍तोद्रिक्‍तकर्मांशश्‍च ।</p>
<p><b>१. अनुद्रिक्‍तकर्मांशो</b> यथा— अक्षद्यूतेन निर्वृत्तमाक्षद्यूतिकं धनम्, पाकेन निर्वृत्तं
पाकिमम्,</p>
<p>माणिकम् (५.४.२९) इति । (माणिक इति राघवः)</p>
<p><b>२. उद्रिक्‍तकर्मांशो</b> यथा— वसन्ते पुष्प्यन्ति वासन्त्यः कुन्दलताः, षष्टिरात्रेण
पच्यन्ते</p>
<p>षष्टिकाः शालय इति ।</p>
<p><b>३</b>. <b>अनुद्रिक्‍तो</b>द्रिक्‍तकर्मांशो यथा— वशं गतो वश्यः, शीर्षच्छेदमर्हति शीर्षच्छेद्य इति ।</p>
<p><b>कर्म</b> १. निर्वर्त्त्यम् २. विकार्यम् ३. प्राप्यं च । तत्र —</p>
<p><b>१</b>. (<b>निर्वर्त्त्यम्</b>) यद् असज्जन्यते, सद् वा प्रकाश्यते तन्निर्वर्त्त्यम् । यथा— उरसा
निर्मित औरसः पुत्रः, पाणिनिना प्रोक्‍तं पाणिनीयं व्याकरणम् इति ।</p>
<p><b>२</b>. (<b>विकार्यम्</b>) यस्य प्रकृत्युच्छेदो गुणान्तरं वा विधीयते तद् विकार्यम् । यथा विषेण
वध्यो विष्यः शत्रुः, कुसुम्भेन रक्तं कौसुम्भं वस्त्रमिति ।</p>
<p><b>३</b>. (<b>प्राप्यम्</b>) आस्थितमनास्थितं वा क्रियया यदाप्तुमिष्यते तत् प्राप्यम् । यथा नावा
तार्यो नाव्यो ह्रदः, अयानयं नेयः अयानयीनः शार (५.२.१ न्यास.) इति ।</p>
<p>ननु शारोऽप्यास्थितः कस्मान्न भवति ?</p>
<b><lg>
  <l>त्यागरूपं प्रहातव्ये प्राप्ये संसर्गदर्शनम् ।</l>
  <l>आस्थितं कर्म यत् तत्र द्वैरूप्यं भजति क्रिया ॥ १२ ॥</l></lg></b> (वाप. ३.१३५)
<p>यथा पन्थानं गच्छति गर्त्तमुत्तरतीति ।</p>
<p>शारस्तु प्राप्य एव । यथा अजां नयति ग्रामम्, वहति भारमिति ।</p>
<p>नन्वेवं ग्रामस्य प्राप्यता प्राप्नोति, नाजादेः ।</p>

<pb n="084"/>
<p>कः पुनराह न प्राप्नोतीतिः किन्तु अकथितत्वेन तत्र क्रियाव्याप्यत्वाद् द्वितीयैव, न
प्रत्ययान्तरम् 'गां दोग्धि पयः, पौरवं गां याचत' इति ।</p>
<p>(<b>बहिरङ्गम्</b>) बहिरङ्गभेदेषु <b>करणम्</b> बाह्यमाभ्यन्तरं, बाह्याभ्यन्तरं च । तेषु—</p>
<p>१. <b>बाह्यम्</b> यथा— सुपां व्याख्यानः सौपः, ललाटस्य भूषणं ललाटिका ।</p>
<p>२. <b>आभ्यन्तरं</b> यथा— मतस्य करणं मत्यम्, चतुर्णां पूरणश्‍चतुर्थः इति ।</p>
<p>३. <b>बाह्याभ्यन्तरं</b> यथा— समिध आधीयन्तेऽनेन सामिधेन्यो मन्त्रः, स एव
हृदयस्य बन्धनो हृद्य प्रति ।</p>
<p><b>संप्रदानम्</b> — ददातिकर्माप्यं, कर्ममात्राप्यं क्रियाप्यं च ।</p>
<p>(<b>ददातिकर्माप्यम्</b>)</p>
<p>संप्रदीयते भोजनादिकमस्मै इत्यन्वर्थसंज्ञकं ददातिकर्माप्यम् । यथा— अग्रभोजनं
नियुक्तमस्मै दीयते आग्रभोजनिकः, पञ्चास्मै वृद्धिर्वा, आयो वा, लाभो वा,
शुल्कं वा, उपदा वा दीयन्ते पञ्चकः पुरुष इति ।</p>
<p>(<b>कर्ममात्राप्यम्</b>)</p>
<p>कर्मणा यमभिप्रैति स संप्रदानम् (१.४.३३) इति पारिभाषिकसंज्ञकं कर्ममात्राप्यम् ।
यथा—'राष्ट्रमस्मै निर्दिश्यते राष्ट्रियो राजन्यः, कलिं कुर्वन्त्यस्मै कालेयं
गन्धद्रव्यम् इति ।</p>
<p>(<b>क्रियाप्यम्</b>)</p>
<p>कर्मशब्देन क्रियाया अप्यभिधानात् क्रिययापि यमभिप्रैति स संप्रदानमिति
क्रियाऽऽप्यम् । यथा—'अलं कर्मास्मै निर्दिश्यते अलङ्कर्मीणः अन्यूनः, न षडक्षाणि
अस्मै भवन्ति अषडक्षीणो मन्त्र' इति ।</p>
<p><b>अपादानम्</b>— निर्दिष्टविषयम्, उपात्तविषयम्, अपेक्षितक्रियं च । तेषु</p>
<p>(<b>निर्दिष्टविषयम्</b>)</p>
<p>ध्रुवमपायेऽपादानम् (१.४.२४) इति निर्दिष्टविषयम् । यथा—अग्निः पतत्यस्माद्
आग्नेयो ग्रावा, नद्यः स्यन्दन्ते अस्मान्नादेयः शैल इति ।</p>
<p>(<b>उपात्तविषयम्</b>)</p>
<p>भीत्रार्थादियोगोक्तमुपात्तविषयम् । यथा—कुक्षिं रक्षन्ति अस्मात् कौक्षेयकः कृपाणः,

<pb n="085"/>
मुद्‌गा भवन्त्यस्मान्मौद्‌गीनं क्षेत्रम् इति । यथा—</p>
<p>अवधिमात्रार्थमपेक्षितक्रियम् । यथा कर्णस्य मूलं कर्णजाहम्, पक्षस्य मूलं
पक्षति'—रिति</p>
<p><b>अधिकरणम्</b>—वैषयिकम्, औपश्‍लेषिकम्, नैमित्तिकं च । तेषु</p>
<p>(<b>वैषयिकम्</b>)</p>
<p>विविधमनेकप्रकारं जाति—क्रिया गुण द्रव्यादिभिः सिनोतीति विषयो
देशकालादिः । विषय एव वैषयिकः, यथा—गावः सन्त्यस्मिन् गोमान् देशः, पौषी
पौर्णमास्यस्मिन् पौषो मास इति ।</p>
<p>(<b>औपश्‍लेषिकम्</b>)</p>
<p>उपश्‍लेषोऽवष्टम्भः, तस्मै प्रभवति औपश्‍लेषिकम् । यथा— दण्डिनोऽस्यां सन्ति
दण्डिमती शाला, विंशतिरिहाधिका विंशं शतम् इति ।</p>
<p>(<b>नैमित्तिकम्</b>)</p>
<p>निमित्तमेव नैमित्तिकम् । यथा—पूर्णो मासोऽस्यां पौर्णमासी रात्रिः, परिखाऽत्र स्यात्
परिखेयो देशः इति ।</p>
<p>(<b>कारकस्तद्धिताः</b>)</p>
<p><b>कारकं</b> चान्तरङ्गबहिरङ्गभेदाद् द्विरूपमपि प्रकृत्युपाधेः</p>
<p><b>१. कारकविशिष्टम्, २. अकारकविशिष्टम्, ३. संबन्धविशिष्टम्,
४. निपातविशिष्ट</b>ञ्चेति चतुर्धा निर्धार्यते । तेषु —</p>
<p>कर्म <b>कर्मविशिष्टं</b> यथा— अयानयं नेयः अयानयीनः शारः,</p>
<p><b>करणविशिष्टं</b> यथा— चक्षुषा गृह्यते चाक्षुषं रूपम्,</p>
<p><b>अधिकरणविशिष्टं</b> यथा— स्त्रुघ्ने कृतो वा लब्धो वा क्रीतो वा स्त्रौघ्नः,</p>
<p><b>अपादान</b>विशिष्टं यथा— तन्त्रादचिरापहृतस्तन्त्रकः पटः इति ।</p>
<p><b>कर्तृविशिष्टं</b> यथा— अश्‍वैरुह्यत आश्‍वो रथः । कर्तृविशेषणमपि कर्त्तैव
चतुर्भिरुह्यते चातुरं शकटम् । अपि च— (काशिका ४.२.१३)</p>
<b><lg>
  <l>कौमारी सा भवेद् भार्या यां कुमारः प्रपत्स्यते ।</l>
  <l>प्रपद्यते कुमारी यं स कौमारो मतः पतिः ॥ १३ ॥</l>
</lg></b>
<p><b>संप्रदानविशिष्टं</b> तु कारकं नास्ति ।</p>

<pb n="086"/>
<p>कर्त्ता <b>कर्मविशिष्टो</b> यथा— श्राद्धमनेनाऽद्य भुक्‍तं श्राद्धिकः । क्रियाविशेषणमिति—
शब्दोपसंहारं च कर्मैव । तद्विशिष्टो यथा— प्रतिकूलं वर्त्तते
प्रातिकूलिकम्, माशब्द, इत्याह माशब्दिक इति;</p>
<p><b>करणविशिष्टो</b> यथा—अक्षैर्दीव्यति आक्षिकः ।</p>
<p><b>अधिकरणविशिष्टो</b> यथा—प्रावृषिकः प्रावृषि भवः प्रावृषेण्यः ।</p>
<p><b>अपादानविशिष्टो</b> यथा—पितुरागतं पित्र्यं धनम् इति ।</p>
<p><b>कर्त्तृविशिष्टः</b> कर्त्ता नास्ति ।</p>
<p>करणं <b>कर्मविशिष्टं</b> यथा— ग्रीवायां भूषणं ग्रैवेयं रुक्मदाम । एवं</p>
<p><b>सम्प्रदानमपि</b> यथा— मांसमेभ्यो नियुक्तं दीयते मांसिकाः पितरः ।</p>
<p><b>अपादानं कर्त्तृविशिष्टं</b> यथा— ब्रीह्‌यो भवन्त्यस्माद् ब्रैहेयं क्षेत्रम् । एवम्</p>
<p><b>अधिकरणमपि</b> यथा— शर्कराः सन्त्यस्मिन् शर्करिलो देशः । तदेव</p>
<p><b>कर्मविशिष्टं</b> यथा— पदमस्मिन् दृश्यं पद्यः कर्दमः ।</p>
<p><b>करणविशिष्टम</b>पि यथा— दण्डः प्रहरणमस्यां दण्डा क्रीडा इति ।</p>
<p>करणादयोऽस्य विशिष्टा न विद्यन्ते ॥</p>
<p>कर्मकर्त्रोरेव <b>अकारकसंबन्धिनिपातैर्विशेषणयोगः</b> । स</p>
<p><b>कर्मणोऽकारकेण</b> यथा— मासाय भूतो मासिकः, संवत्सरमधीष्टः सांवत्सरिक
इति । <b>कर्त्तु</b>र्यथा— संतापाय प्रभवति सांतापिकः, वर्षं भूतो भावी वा वार्षिक
इति ।</p>
<p><b>कर्मणः सम्बन्धिनो</b> यथा— वाक्यपदे अधिकृत्य कृतो ग्रन्थो वाक्यपदीयः,
कलापिषु उदि्भद्यमानकलापेषु देयमृणं कालापकम् इति ।</p>
<p><b>कर्तु</b>र्यथा तित्तिरिणा प्रोक्‍तं विदन्ति अधीयते वा तैत्तिरीयाः, पूर्वं कृतं भुक्तं पीतं
वा एभिः पूर्विणः इति ।</p>
<p><b>कर्मणो निपातेन</b> यथा— यथाकथाचं क्रियते याथाकथ्यमिदम् (काशिका ५.१.९८),
बहिर्दृश्यते बाह्यम् इति ।</p>
<p><b>कर्त्तु</b>र्यथा आराद् भव आरातीयः, साक्षाद् द्रष्टा साक्षी इति ।</p>
<p>ननु, क्रिययाऽपि कर्मणः कर्त्तुर्वा विशेषणयोगः संभवति । तद् यथा— पाकेन
निर्वृत्तं पाकिमम्; अपमित्या (निर्वृत्तम्) आपमित्यकम्, याचितेन (निर्वृ्त्तं) याचितकम्

<pb n="087"/>
इति; यथा च सुस्‍नातं पृच्छति (४.४.१. वाप.३) सौस्‍नातिकः प्रभूतमाह प्राभूतिकः,
कृतं(तः) पूर्वमनेन कटः कृतपूर्वी कटम् इति (५.२.८७ काशिका) ।</p>
<p>उच्यते क्रियाऽपि प्राकृतं कर्मैव । अतस्तद्विशिष्टयोरपि कर्मकर्त्रोः
कर्मविशिष्टत्वमेव भवति ।</p>
<p>ननु च 'निर्वृत्तमि' त्येतस्य कथं कर्मता?</p>
<p>इदं ह्यनुद्रिक्ते कर्मांशे कर्त्तरि वा प्रयुज्यमानं दृश्यते ।</p>
<p>नैवम्</p>
<p>अन्तर्भूत—ण्यर्थत्वेनास्य सकर्मकत्वमपि मन्यन्ते । तथा च <b>कात्यायनः</b> —</p>
<p>(वररुचिः)</p> <b><lg><l>उत्तारणाय जगतः प्रपितामहेन</l>
  <l>तस्मात् पदात् त्वमपि रज्जुरिव प्रवृत्ता ॥ १४ ॥</l>
</lg></b>
<p><b>मल्लनागोऽ</b>(कामसूत्रकृद् वात्स्यायनोऽ) प्याह 'नागरकवृत्त्या वर्त्तेते —ति (कामसू.
१.४.१) ।</p>
<p>अथ 'कृतपूर्वी कटम्' इति कथम्? न ह्यनेनाऽपि प्रयोगेण भवितव्यम् ।</p>
<p>किं कारणम्?</p>
<p>द्वितीयया तावन्नोत्पत्तव्यम् ।</p>
<p>तत् कुतः?</p>
<p>क्तेनाऽभिहितम् ।</p>
<p>प्रत्ययेनापि नोत्पत्तव्यम् ।</p>
<p>किं कारणम् ?</p>
<p>असामर्थ्यात् । कथमसामर्थ्यम्? सापेक्षमसमर्थं भवतीति ।</p>
<p>उच्यते— नायं कर्मणि क्तः, अपितु भावे । भावसाधनेन च कृतशब्देन योच्यते
क्रिया तयेप्सितं कटादि कर्म अनभिहितमेवेति ।</p>
<p>तत्र यथा 'ग्रामं गतो देवदत्त' इति धातु—निष्ठाभ्यामभिधीयमानयोः
क्रियाकर्त्रोर्ग्रामादिकर्मभिरभिसम्बन्धो भवति, एवं कृतपूर्वीति कृतशब्देन तद्धितेन
वाऽभिधीयमानयोः क्रियाकर्त्रो कटादिकर्मभिरभिसम्बन्धो भवतिः तथाहि— कृतं
पूर्वमनेनेत्यस्मिन्नर्थे कृतपूर्वीशब्दस्तद्धितान्तो वर्तते; तेन च पूर्व कृतवानित्ययमर्थः
संपद्यते । एवं च सापेक्षत्वाभावान्नास्त्यसामर्थ्यम् । अस्ति च करोतिवाच्यक्रियापेक्षं कटस्य
कर्मत्वमिति तद्धितद्वितीयोत्पत्त्योर्नानुपपत्तिः । तदुक्तम्— (वाप.वृत्ति—६७) इति ।</p>

<pb n="088"/>
<b><lg>
  <l>अविग्रहा गतादिस्था यथा ग्रामादिकर्मभिः ।</l>
  <l>संबध्यते क्रिया तद‍्‍वत् कृतपूर्व्यादिषु स्थिता ॥ १५ ॥</l>
</lg></b>
<p>यदा तु कृतः पूर्वं कटोऽनेनेति विग्रहः, तदापि न दोषः, यतो यद्यपि
कृतादिशब्दाः कर्मणि व्युत्पद्यमानाः सामानाधिकरण्यात् कटादिकर्मविशेषं निर्भुञ्जते,
तथापि नेत्थम्भूता एव प्रत्ययमुत्पादयन्ति, वृत्तीनां विशेषप्रत्यायनासामर्थ्यात्; अतो
वृत्तिविषयेऽनपेक्षितविशेष— कर्मान्तर्भूतकर्मसामान्योऽन्य एव कृतशब्दो भवति ।</p>
<p>अविवक्षितकर्माणोऽन्तर्भूतकर्माणश्‍चाऽकर्मका एव जायन्ते, यथा— तस्माद्
दीक्षितो न ददाति न पचति न जुहोति इति । एवमकर्मकत्वेऽन्तर्भावाभिधाय्येव,
तच्चानपेक्षत्वात् सामर्थ्ये सति प्रत्ययमुत्पादयति । प्रत्ययार्थश्‍च कर्त्ता क्रियया प्रकृत्यर्थेन
यदीप्सति तत् कर्म अनभिहितं प्रत्ययेन, ततो द्वितीया भवति । तदुक्तं भाष्ये
(२.३.६५)— 'योऽसौ कृतकटयोः संबन्धः स उत्पन्ने प्रत्यये निवर्त्तते; अस्ति च करोतेः
कटेन सामर्थ्यमिति द्वितीया भविष्यति कृतपूर्वी कटमिटि' । <b>हरिर</b>प्याह—</p>
<b><lg>
  <l>विशेषकर्मसम्बन्धे विनिर्भुक्ते कटादिभिः ।</l>
  <l>विशेषनिरपेक्षोऽन्यः कृतशब्दोऽवकल्पते ॥ १६ ॥</l>
</lg></b>
<b><lg>
  <l>अकर्मकत्वे सत्येवं क्तान्तं भावाभिधायि यत् ।</l>
  <l>तेन क्रियावता कर्त्रा योगो भवति कर्मणाम् ॥ १७ ॥</l>
</lg></b>
<p>(वाप. ३.६५—६६ वृत्तिः) इति ।</p>
<p>यदि वा शास्‍त्रप्रक्रियाभ्यासबाधितमतीनामेवायमभिमानः वाक्यार्थे वृत्तयो
भवन्ती—ति । परमार्थतस्तु वृत्तिवाक्ययोरन्यत्वमेव मन्यन्ते, अर्थविप्रकर्षात् । यथाहि—
वाक्ये यः कटादिसम्बन्धः स वृत्तौ नास्ति, तस्यान्तर्भूतकर्मणः कृतशब्दस्य
भावाभिधायित्वात् । तदुक्तम्— (वाप.३.६४ वृत्तिः)</p>
<b><lg>
  <l>विशेषः श्रूयमाणोऽपि प्रधानेषु गुणेषु वा ।</l>
  <l>शब्दान्तरत्वाद् वाक्येषु वृत्तौ नित्यं न विद्यते ॥ १८ ॥</l>
</lg></b>
<p>भाष्यकारोऽप्याह (२.३.६५)— 'नेदमुभयं युगपद् भवति वाक्यं च प्रत्ययश्‍च;
यदा वाक्यं न तदा प्रत्ययः, यदा प्रत्ययः सामान्येन तदा वृत्तिः । तत्राऽवश्यं
विशिषार्थिना विशेषोऽनुप्रयोक्‍तव्यः 'कृतपूर्वी कटमि'—ति । एवमधीतमनेन, अधीतं
व्याकरणमनेन' इति वा अधीती व्याकरणे इत्यपि व्याख्यातम् ।</p>

<pb n="089"/>
<p>(<b>३. सम्बन्धितद्धिताः</b> (षष्ठी))</p>
<p>सम्बन्धी द्विधा— <b>प्रधानं गुणभूतश्‍च ।</b></p>
<p>तयोः प्रथमान्ताभिधेय <b>प्रधानम् ।</b></p>
<p>स त्रिधा— <b>१. द्रव्यरूपः, २. गुणरूपः ३. अभिन्नरूपश्‍च</b> । तेषु —</p>
<p>(<b>१. द्रव्यरूपः</b>) 'तस्याऽपत्यम्' (४.१.९२) इत्यादिराश्रयवचनो <b>द्रव्यरूपः ।</b></p>
<p>स द्विधा <b>निरपेक्षः सापेक्षश्‍च</b> । तयोः —</p>
<p><b>निरपेक्षो</b> यथा— वसिष्ठस्यापत्यं वासिष्ठः, पाणिनेः शिष्यः पाणिनीयः,
पञ्चालानां राजा पाञ्चालः, पृथिव्या ईश्‍वरः पार्थिवः, पाटलायाः पुष्पं पाटलम्,
जम्ब्याः फलं जाम्बवम् इति ।</p>
<p><b>सापेक्षो</b> यथा— पितुः पिता पितामहः पितुर्भ्राता पितृव्यः, मातुर्मातुलः,
भ्रातुरपत्यं भ्रातृव्यः, स्वसुः स्वस्त्रीयः इति ।</p>
<p>(<b>२. गुणरूपः</b>) 'तस्येदम्' (४.३.१२०) इत्यादिराश्रितवचनो गुणवचनो गुणरूपः ।</p>
<p>स द्विधा <b>षष्ठीविशेष्यः अषष्ठीविशेष्यश्‍च</b> । तयोः —</p>
<p><b>षष्ठीविशेष्यो</b> यथा— युष्माकमियं गौः यौष्माकी गौः, देवदत्तस्य भूतपूर्वो
देवदत्तरूप्यो राजा, पुत्रस्य निमित्तं पुत्रीयः संयोगः, विदिशाया अदूरभवं वैदिशं
नगरम्, मूर्वायाः विकारो मौर्वं भस्म (४.३.१३५), दूर्वाया अवयवो दौर्वः
काण्डः इति ।</p>
<p><b>अषष्ठीविशेष्यो</b> यथा— वत्सेभ्यो हितो वत्सीयो गोधुक् (५.१.५), अङ्गारेभ्य
इमानि अङ्गारीयाणि काष्ठानि (५.१.१२), शरणे साधु शरण्यो राजा
(४.४.९८, ५.३.१०३), आकर्षे कुशल आकर्षको धूर्त्तः (५.२.६४),
पुष्पैर्वित्तः पुष्पचणश्‍चम्पकः, (५.२.२६), सूर्येणैकदृक् सौरी बलाका
(४.३.११२, तैसं ५.५.१६)</p>
<p>(<b>३. अभिन्नरूपश्‍च</b>) प्रकृत्यैकच्छायोऽभिन्नरूपः ।</p>
<p>स द्विधा— <b>लिङ्गसंख्यानुग्राही लिङ्गसंख्योपग्राही</b> च । तयोः—
लुगभिधेयो <b>लिङ्गसंख्यानुपग्राही</b> । यथा— गर्गस्यापत्यानि गर्गाः (२.४.६४),
पञ्चालस्य राजानः पञ्चालाः (४.१.१८०), अत्रेरपत्यानि अत्रयः (२.४.६५),
कुसुम्भ्याः पुष्पं कुसुम्भम्, बदर्याः फलं बदरम् (३.४.१६३), लवणेन संसृष्टो
लवणः सूप इति ।</p>

<pb n="090"/>
<p>लुबभिधेयो <b>लिङ्गसंख्योपग्राही</b> । यथा— पञ्चालानां निवासः पञ्चाला जनपदः
(१.२.५२, ४.२.८) वरणाः सन्त्यस्मिन् वरणा नगरी (४.२.८२),
शिरीषाणामदूरभवः शिरीषोः१ ग्रामः (१.२.५१),किञ्च गोदौनाम, ह्रदौ,
तयोरदूरभवो ग्रामो गोदौ (१.२.५२) । हरीतक्यादिषु पुनर्व्यक्तिमेवोपगृह्‍णाति, न
वचनम्, हरीतक्या फलानि हरीतक्यः ।</p>
<p>खलतिकादिषु वचनमेव न व्यक्तिम्— खलतिको नामाद्रिः तस्यादूरभवानि
खलतिकं वनानि (१.२.५१) इति ।</p>
<p>ननु च वसिष्ठस्यापत्यमित्यादौ भिन्नाधिकरणत्वाद् द्वयमेवाश्रयते पितरं पुत्रं च ।
तथाहि उभयमपि संबन्धादभ्यधिकं प्रतीयाते— पितुश्‍चामी पुत्राः स्वमिति, तत् कस्मात्
एकस्मादेव षष्ठी तद्धितो वा?</p>
<p>उच्यते— यद्यप्ययमुभयाधिकरणः, तथाप्येक एव, भेदे हि नोभयाधिकरण एकः
स्यात्, सम्बन्धद्वयप्रसङ्गात् ।</p>
<p>सोऽयमेकोऽनेकाश्रयः, एकश्‍चैव विभक्त्योच्यते, एकस्मादेव च
तद्धितोत्पत्तिर्भवति ।</p>
<p>एवमपि पितुरेव षष्ठीति नियमो न स्यात् ।</p>
<p>कः पुनराह नियम इति, यावता मातुः पिता मातामह इत्यपि भवति ।</p>
<p>कुतः पुनरिदं यदेकदा तु स्वामिनः, अन्यदा तु स्वस्माद् विभक्तिः तद्धितो वेति?</p>
<p>संबन्धस्य पदन्यासातिरेकात् । नियोगतो हि पितापुत्रयोरेकस्य प्राधान्यमन्यस्यो—
पसर्जनत्वम्, तुल्यत्वे सम्बन्धाऽभावात् । तत्र न प्रधानं पुत्रादि गुणानुरोधेन प्रवर्त्तितुमर्हति;
उपसर्जनं तु पित्रादि यथा प्रधानाऽनुग्रहस्तथाऽऽत्मनं निर्वर्त्तयति, स्वरूपावस्थितौ
प्रधानार्थाऽसिद्धेः ।</p>
<p>अतोऽप्रधाने संबन्धस्याधिकः पदन्यासः । तत्र षष्ठी तद्धितोत्पत्तिर्वा भवति । सा
चैकत्वात् संबन्धस्य पुत्रगतमप्येनमभिधत्ते । यदा तु मातुः पिता मातामह इति विवक्षातः
प्राधान्यविपर्ययः तदा अपत्याद्युत्पन्नया षष्ठ्या द्विष्ठोऽप्यसावभिहित इति न सा, तद्धितो
वा पितृशब्दात् । तदुक्तम्— (वाप. ३.७.१५७)</p>
<b><lg>
  <l>द्विष्ठोऽप्यसौ परार्थत्वाद् गुणेषु व्यतिरिच्यते ।</l>
  <l>तत्राभिधीयमानश्च प्रधानेऽप्युपयुज्यते ॥ १९ ॥</l></lg></b> इति
<!-- NOTES pg=090!-->
१. 'शिरीषा' इत्येव बहुवचनान्तः पाठः सर्वत्र ।

<pb n="091"/>
<p>एवं 'तेनैकदिक्' (४.३.११२), 'तदर्थं विकृतेः प्रकृतौ (५.१.१२),</p>
<p>'तस्य निमित्तम्' (५.१.३८), तेन वित्तश्‍चुञ्चुप्चणपौ (५.२.२६),</p>
<p>'त्स्मै हितम्' (५.१.५), वपुप्प्रकरणे 'युष्मदस्मद्भ्यां छन्दसि सादृश्य
उपसंख्यानम्' (५.२.३९ वार्त्ति. काशिका), इत्यादिषु षष्ठ्यन्ता अपि
द्विष्ठत्वादेकविभक्तिवाच्यत्वेनावगन्तव्याः ।</p>
<p>ननु च तृतीयादीनां व्यतिरेकविभक्तित्वात् षष्ठीवदेव भवतु सम्बन्धाभिधान—
सामर्थ्यात्, प्रथमायाः पुनरव्यतिरिक्‍तप्रातिपदिकार्थाभिधायिन्याः कथमिवैतदुपपद्यते—
'त्वमिव त्वावान्' अहमिव मावान्' इति । अत्रैके वर्णयन्ति—'त्वावतः पुरूरवसः', 'यज्ञं
विप्रस्य मावतः', 'न त्वावाँ अन्यो दिव्यो न पार्थिवः' (ऋवे. ८.४६.१, १.१४२.२,
७.३२.२३) इति प्रथमान्तायाः प्रकृतेः प्रधानभूतेऽपि संबन्धिनि प्रयोगदर्शनात्
प्रत्ययोऽवगम्यते ।</p>
<p>अन्ये त्वाहुः (वाप. ३, वृत्तिः, कैयटो हेलाराजादयः)—त्वमिव त्वावान्, अहमिव
मावान् इत्युपमानमत्र प्रथमान्तं प्रकृत्यर्थः, उपमेयं प्रत्ययार्थः । न तत्र
तावदवच्छेदकत्वादुपमानं प्रधानम् । अवच्छेदकादप्युपमानात् षष्ठी नोत्पद्यते,
व्यतिरेकहेतोरसंभवात्; इवशब्दो ह्यसत्त्वभूताभिधायित्वान्न व्यतिरेकाधायकः,
सादृश्यद्योतको ह्यसौ । अन्यश्‍च न कश्‍चिदिह व्यतिरेकहेतुः श्रूयते । अतश्‍च गौरिव
गवय इत्यादाविवाऽत्र षष्ठ्या अभावः, व्यतिरेकहेतौ तु सति इवशब्दप्रयोगे उपमानात्
षष्ठ्युत्पद्यते— 'देवदत्तस्येव यज्ञदत्तस्य दन्ता' इति । तदुक्तम्—</p>
<b><lg>
  <l>इवशब्दप्रयोगे तु बाह्यात् संबन्धिनो विना ।</l>
  <l>नाधिक्यमुपमानेऽस्ति द्योतकः स प्रयुज्यते ॥ २० ॥</l>
</lg></b>
<p>(वाप. ३.१४.५४५वृत्तिः)</p>
<p>मा भूत् षष्ठी, प्रथमयाऽपि न भवितव्यमेव, उपमानस्यावच्छेदकत्वेना—
प्याधिक्यात्/?/कः पुनराह—'अनधिक एव प्रातिपदिकार्थे प्रथमे'—ति; पाटलिपुत्राद् राजकं	
सप्त योजनानि, सप्तसु वा योजनेषु इति अध्वनः प्रथमा सप्तमी च स्मर्यते, संबोधने च
प्रथमैव विधीयते; धिक् देवदत्तम्, हा देवदत्तम् इति च द्वितीयाविषये प्रथमाप्रयोगो
दृश्यते । यथा— 'हा धिक् कष्टमनिष्टमस्तकरूणः कोऽयं विधेः प्रक्रमः' (मामा. ५.२४)
'कन्यान्तःपुरमेव हा प्रविशति क्रुद्धो मुनिर्भार्गवः' (मवीच. २.२०) इति ।</p>

<pb n="092"/>
<p><b>षष्ठ्यन्ताभिधेयो गुणभूतः</b>।</p>
<p>स त्रिधा <b>१. भावविशिष्टः, २. कारकविशिष्टः, ३. सम्बन्धिविशिष्टश्‍च ।</b> तेषु—
(१) भावेनावच्छिन्नो <b>भावविशिष्टः।</b>
स द्विधा <b>मुख्येन उपाधिना</b> च। तयोः—
<b>मुख्येन</b> यथा—कृषिरस्यास्तीति कृषीवलः (५.२.११२), मायावी (५.२.१२१)
आमयावी (५.२.१२२), दयालुः (५.२.१२२), श्रद्धालुः (३.२.१५८) इति।
<b>उपाधिना</b> यथा— मृदङ्गो वाद्यते इति शिल्पमस्य मार्दङ्गिकः (४.४.५५), अपूपाः
क्रियन्त इति शिल्पमस्य आपूपिकः, मासं ब्रह्मचर्यमस्य भिक्षोः मासिकः, अस्ति
परलोक इति मतिरस्य साधोरास्तिकः, नास्ति नरकादिकमिति मतिरस्यासाधोः
स नास्तिकः, दिष्टमेव प्रभवतीति मतिरस्य जिगीषोः दैष्टिक इति।</p>
<p>(२) कारकेणावच्छिन्नः <b>कारकविशिष्टः।</b></p>
<p>स द्विधा— <b>स्वतन्त्रेण अस्वतन्त्रेण</b> च। तयोः—
<b>स्वतन्त्रेण</b> यथा— धनमस्यास्तीति धनवान् वदान्यः (५.२.१३०), पञ्चमोऽस्य मासो
जातस्य वर्त्तते पञ्चमी बालकः (५.१.१६), तारकाः सञ्चाता अस्य तारकितं नभः
(५.२.३६), समयः प्राप्तोऽस्य सामयिकं कर्म (५.१.१०४), 'एकमन्यत्
कर्माध्ययने वृत्तमस्य ऐकान्यिकः (४.४.६४) इति।</p>
<p><b>अस्वतन्त्रेण</b> यथा— लवणं पण्यमस्य लावणिकः (४.४.५२), वासुदेवे भक्तिरस्य
वासुदेवकः (४.३.९८), धनुः प्रहरणमस्य धानुष्कः (४.४.५७), प्रस्थः
परिमाणमस्य प्रासिथकः (५.१.५७), सलातुरोऽस्याभिजनः सालातुरीयः (४.३.
९४), ग्रामो निवासोऽस्य ग्रमीण (४.२.९४) इति।</p>
<p>(३) सम्बन्धिनाऽवच्छिन्नः <b>सम्बन्धिविशि।ष्टः।</b></p>
<p>स द्विधा विशेष्येण विशेषणेन च। तयोः—</p>
<p><b>विशेष्येण</b> यथा—अपूपा हिता एषा आपूपिका अवन्तयः (४.४.६५), मूलमाबर्हि एषां
मूल्या माषाः (४.४.८८), बृहती आदिरस्य बार्हतः प्रगाथः (४.२.५५), कालः
प्रकृष्टोऽस्य कालिकमृणम् (५.१.१०८), किञ्च निशासम्बन्धादययनपि निशा।
तदस्य सोढं (४.३.५२) नैशः, एवं प्रादोषिक (४.३.५१) इति।</p>

<pb n="093"/>
<p><b>विशेषणेन</b> यथा— इन्द्रो देवताऽस्य ऐन्द्रं हविः (४.२.२४), संशप्तका योद्धारोऽस्य
सांशप्तकः संग्रामः (४.२.५६), विनयः प्रयोजनमस्यां वैनायिकी विद्या
(५.१.१७१?), देवदत्तो ग्रमणीरस्य देवदत्तकः सङ्घः (५.२.७८), पञ्चावयवा
अस्यां पञ्चतयी गतिः (५.२.४२), पञ्चस्य भृतिर्वस्नो वा पञ्चकः पदार्थ
(५.१.५६) इति।</p>
<p>ननु च 'तस्यापत्यम्' (४.१.९२) इत्यादौ उपगोरपत्यम् औपगवः इति 'समर्थानां
प्रथमाद् वा' (४.१.८२) इत्यधिकारात् षष्ठ्यन्ता प्रकृतिरपत्यवतो गुणभूतस्य वाचिका,
प्रथमान्त तु प्रधानभूतमपत्यं प्रत्ययार्थ एव। 'तस्तेदम्' (४.३.१२०) इत्यादावपि प्रधानं
संबन्धि तद्धितवाच्यमित्युपपद्यते। 'साऽस्य देवता' (४.२.२४) इत्यादौ तु इन्द्रो देवता
अस्य ऐन्द्रं हविरिति पूर्वोक्तादेवाधिकारात् सेति प्रथमान्ता प्रकृतिरिन्द्रादिदेवतावाचिका
प्रधनम्। गुणभूतस्तु संबन्धी पुरोडाशादिरस्येत्यनेनाप्रधनीभूतसंबन्धि वाचकत्वेन
निर्दिष्टः प्रत्ययार्थः। तत्कथमिवायं विपर्यस्तः प्रधानगुणभाव उपपन्नो भवति?</p>
<p>उच्यते— गुणभूतोऽपि संबन्धी बुद्ध्यन्तरेणऽप्रधानभावात् प्रच्याव्य आसादित—
प्रधानभावः प्रत्ययार्थत्वेन प्रदर्श्यते। अत एवेन्द्रो देवताऽस्येत्येतावानेव विग्रहो न कार्यः;
वृत्तिसमानार्थेन हि तेन भवितव्यम्। न चैतावतो वृत्तिसमानार्थता। वृत्तौ हि
इन्द्रादिदेवतावच्छिन्नं पुरोडाशादि अवगम्यते,
वाक्ये तु पुरोडाशाद्यवच्छन्नेन्द्रादिदेवतेति।</p>
<p>अयं तु विग्रहो वृत्त्या समानार्थः— 'इन्द्रो देवता अस्य तदिदमिन्द्रस्वाम्य—
वच्छिन्नमैन्द्रं हवि' रिति। तदिदमुक्‍तम्—</p>
<b><lg>
  <l>अनन्तरोक्‍तः संबन्धी प्रतिपद्य प्रधानताम्।
बुद्धयन्तरपरामर्शाद् वाच्यतां प्रतिपद्यते ॥२१॥</l></lg></b>
<b><lg>
  <l>प्रकृत्यर्थविशिष्टो हि प्रत्ययार्थोऽभिधानभाक्।
न्यायः स, न म तः सास्येत्यधिकारसमाश्रयात् ॥२२॥</l></lg></b>
<p>एवं 'सोऽस्यादिरितिच्छन्दसः प्रगथेषु' (४.२.५५) इत्यादावपि गुणभूतः सम्बन्धी
तद्धिताभिधेयो बोद्धव्यः। यत्र तु गुणभूतः सम्बन्धी प्रत्ययार्थः तत्र न प्रधानम्,
यत्र प्रधानं तत्र न गुणभूतः।</p>
<p>कुतः पुनरिदं ज्ञायते?</p>
<p>आचार्यप्रवृत्तिर्ज्ञापयति—यदयं निवास—निवासवत्—संबन्धे उभयमाह— 'तस्य
निवासः' (४.२.६९) 'सोऽस्य निवासः' (४.३.८९) इति।</p>

<pb n="094"/>
<p>ननु च अपत्यापत्यवत्संबन्धेऽप्युभयं संभाव्यते— 'माता अपत्यमस्य मातामहः,
पिताऽपत्यमस्य पितामह' इति।</p>
<p>नैवम्, पितुः पिता पितामहः, मातुः पिता मातामह इति करिष्यते।</p>
<p>तथापि हृदयस्य बन्धनं श्रृङ्खलमस्य बन्धनं करभे' (५.२.७९) इति कथम्?</p>
<p>नान्योऽत्र बन्धनशब्दः संबन्धवचनः, यथा हि बन्धनमित्यनेन दामोच्यते।</p>
<p>नैवम्, बन्धनमित्यनेन संज्ञाशब्दोपाश्रयः श्रृङ्खलकः करभः इति।</p>
<p>एवं च निवासतदवतोरपि शेषषष्ठ्यभ्युपगमत्वे कर्तृविशिष्टमधिकरणं
वाच्यम्—शिबीनां निवासः शैब इति (४.२.६९), अपरत्राधिकरणविशिष्टः कर्त्ता— ग्रामे
निवासोऽस्य सोऽयं ग्रऽयं ग्राम्य इति।</p>
<p>ननु च ग्रामशब्दोऽयं समुहवचनः, तद् यथा 'अश्‍व/स्त्रग्रामाविधौ कृती स
समरेष्वस्यास्ति तुल्यः पुमान्' 'न रुणत्सीन्द्रियग्रमम्' इति।</p>
<p>किञ्चातः?</p>
<p>समूहश्‍च समूह्यपेक्षः इति सापेक्षत्वादसामर्थ्ये तद्धितोत्पत्तिर्न भवति।</p>
<p>नापि सामान्येन समूहाद् भविष्यतीति वच्यम्, तावत्येवार्थे तस्यापरिसमाप्ये—
र्दुरधिगमाभिधाने च सामर्थ्याभावात्।</p>
<p>न च यथा देवदत्तस्य मातुः पिता मातामहो देवदत्तस्य, विष्णुमित्रस्य गुरोः कुलं
गुरुकुलं विष्णुमित्रस्येति सापेक्षस्यापि तद्धितः समासो वा भवति, एवमस्यापि
भविष्यतीति वाच्यम्, न ह्ययं संबन्धिशब्दः। सम्बन्धिशब्दानामेव च सापेक्षणां वृत्तयो
भवन्ति। यदाह— (वाप. ३.१४.४७ वृत्तिः)</p>
<b><lg>
  <l>संबन्धिशब्दः सापेक्षो नित्यं सर्वः प्रवर्त्तते।
स्वार्थवत् सा व्यपेक्षाऽस्य वृत्तावपि न हीयते ॥२३॥</l></lg></b>
<p>अन्येषां तु विशेषणानां न वृत्ति, वृत्तनां वा न विशेषणमित्येव। न हि भवति
ऋद्धस्य राज्ञः पुरूष ऋद्धराजपुरूष इति, नापि ब्राह्मणानां ग्रमो निवासोऽस्य ब्रह्यणानां
ग्रमायोऽयमिति। (मभा. २.१.१)।</p>
<p>कथं तर्हि (मभा. २.१.१) राज्ञः पुरूषः शोभनो राजपुरूष इति?</p>
<p>भवति वै प्रधानस्य सापेक्षस्यापि वृत्तिः।</p>
<p>कथं तर्हि ग्रामो निवासोऽस्योति ग्रमस्य विशेष्यत्वात् प्राधान्ये सापेक्षस्यापि वृत्तिर्न
भवति?</p>

<pb n="095"/>
<p>अनन्तरोक्तन्यायेनात्र षष्ठयर्थस्य प्राधान्यात्।</p>
<p>नन्वयमपि संबन्धिशब्दः कस्मान्न भवति?</p>
<p>समूहार्थमात्र एव वृत्त्यपरिसमाप्तेः।</p>
<p>तर्हि न भवितव्यमेव ग्रामशब्दान्निवास—निवासवत्सम्बन्धे तद्धितेन?
न भवितव्यम्, यथा अव्युत्पन्नजनसमूहार्थकोऽयमुपचारवृत्त्या भवति।</p>
<p>दृश्यते च तात्स्थात् तदवदुपचारः, यथा मञ्चाः क्रोशन्तीति।</p>
<p>यदि वा ग्रमशब्दोऽयं बह्वर्थः(मभा. १.१.७), यथा— अस्ति शलासमुदाये ग्रामो
दग्ध इति; जनपद(जन)समुदाये ग्राम आगत इति। अस्ति वाटपरिक्षेपे ग्रमं प्रविष्ट इति,
अस्ति सारण्यके ससीमके संस्थिण्डिलके च भूप्रदेशे ग्रमो लब्ध इति, अस्ति
अव्युत्पन्नजनसमूहास्पदे 'शूद्रकर्षकप्राये जनपदं निवेशयेत्, तत्र अष्टशतग्रममध्ये प्रधानं
स्थापनीयम्, स नागराणां निवासो नगरमिति। तत्राऽव्युत्पन्नजनसमूहास्पदे यो ग्रमशब्दो
वर्त्तते ततो भावितव्यं तद्धितेन— ग्रमो निवासोऽस्येति सोऽयं ग्राम्यो ग्रामीण इति॥</p>
<p><b>(४. स्वार्थाभिधायिनोऽधातुप्रत्ययाः)</b></p>
<p>अथ <b>स्वार्थिकाः।</b> तेऽपि द्विधा— <b>१. असत्त्वभूतार्थाः, २. सत्त्वभूतार्थाश्‍च।</b>
उभयेऽपि प्रत्येकं षोढा— १. वाचकाः, २. द्योतकाः, ३. विशेषकाः,
४. सहाभिधायकाः, ५. सार्थकाः, ६. निरर्थकाश्‍चेति। तत्र—</p>
<p><b>(१. असत्त्वभूतार्थेः स्वार्थिकाः)</b></p>
<p>१. <b>असत्त्वभूतार्थेषु</b> शक्तिमात्राभिधायिनो <b>वाचकाः।</b>
यथा— तत आगतः, तत्र वसति, पुरस्तादाकतः, पुरस्ताद् वसति, देवत्रा गच्छति,
मनुष्यत्रा तिष्ठति इति।</p>
<p>२. पदार्थगत—कुत्सा—प्रशंसाद्यभिव्यञ्जका <b>द्योतकाः।</b>
यथा— कुत्सितं पचति पचतकि, प्रशस्तं पचति पचतिरूपम् ईषदसमाप्तं पचति
पचतिकल्पम्, प्रकृष्टं पचति पचातितराम् एवं नितराम्, अतीवतराम् इति।</p>
<p>३. वाचकत्वे द्योतकत्वे वा मङ्गलवीप्साद्यधिकार्थाभिधायिनो <b>विशेषकाः।</b>
यथा— बहुभ्यो देहि बहुशो देहीति, अल्पं देहि अल्पशो देहीति, द्वाभ्यां द्वाभ्यां
देहि द्विशो देहि, माषं माषं देहि माषशो दाहि । एवं कस्मिन् काले कदा केन
प्रकारेण कथमिति।</p>

<pb n="096"/>
<p>४. अनुप्रयोगाद्यपेक्षिणः <b>सहाभिधायकाः</b> । यथा— अनग्निरग्निः संपद्यते
अग्निसात्संपद्यते, देवाय देयं करोति देवत्राकरोति । एवं तं भवन्तं ततो भवन्तम्,
एतेन दीर्घायुषा, अत्र दीर्घायुषा, अस्मै आयुष्मते इहायुष्मते, कस्य देवानां
प्रियस्य, क्व देवानां प्रियस्य इति ।</p>
<p>५. गतिसंज्ञादिकार्यनिमित्तभूताः <b>सार्थकाः</b> । यथा— शुक्लीकृत्य, पटपटायते,
द्वेधाकारम्, अभितो ग्रामम्, विना देवदत्तेन, दक्षिणाहि ग्रामादि(२.३.२९)ति ।</p>
<p>६. शब्दोपचयादिमात्रहेतवो <b>निरर्थकाः</b> । यथा— उरसि प्रत्येव प्रत्युरसम्,
आत्मन्यध्येव अध्यात्मम्, गिरिमन्वेव अनुगिरम्, उच्चैरेव उच्चकैः, त्वयैव
त्वयका, अस्माभिरेवास्माकाभिः इति । एवमन्येऽपि— देवाः अर्जुनतोऽभवन्,
पूर्वतो ग्रामस्य, ग्रामं पूर्वेण, पुरस्ताद् रमणीयम्, ऐकध्यं करोति, पञ्चकृत्वः
पचति, इत्यादयः असत्त्वभूतार्थाः स्वार्थिकेषु यथायोगमवगन्तव्याः ।</p>
<p>अन्ये तु वतिमपि शक्त्यभिधायिषु विशेषकस्वार्थिकेषु वर्णयन्ति । यथा—राज्ञेव
व्यवहृतमनेन राजवत्, देवमिव भवन्तं पश्यामि देववदित्युदाहृतं पुरस्तात् । एवं च सूत्रं
व्याचक्षते— 'तेन तुल्यम्' इत्येतस्मिन्नर्थे वतिर्थवति, यत् तत्तुल्यं क्रिया चेत् सा भवति ।
क्रियेत्येनेन क्रियानिमित्तभूताः शक्तय उच्यन्ते ।</p>
<p>न चैतद् वाच्यम्— 'एवं सति क्रिया न संगृहीता भवति' यतः क्रियापि कारकमेव ।
यथोच्यते— (वाक्यपदीये क्रियासमुद्देशे ८.३७—३९)—</p>
<b><lg>
  <l>क्रियामन्ये तु मन्यन्त क्वचिदप्यनपाश्रिताम् ।</l>
  <l>साधनैकार्थभावित्वे प्रवृत्तिमनपायिनीम् ॥ २४ ॥</l>
</lg></b>
<b><lg>
  <l>सामान्यभूता सा पूर्वं धात्वर्थैः प्रविभज्यते ।</l>
  <l>ततो व्यापाररूपेण साध्ये च व्यवतिष्ठते ॥ २५ ॥</l>
</lg></b>
<b><lg>
  <l>प्रकृतिः साधनानां सा प्रथमं तच्च कारकम् ।</l>
  <l>शक्तिरेकाधिकरणे	स्रोतोवदुपकर्षति ॥ २६ ॥</l>
</lg></b>
<b><lg>
  <l>अपूर्वं, कालशक्तिं वा, क्रियां वा, कालमेव वा ।</l>
  <l>तमेवंलक्षणं भावं केचिदाहुः कथंचन ॥ २७ ॥</l> इति ।
</lg></b>
<p>'तत्र तस्येवे'—त्यस्य च प्रयोजनमुपन्यस्तं पुरस्ताद् द्रव्यगुणयोस्तुल्ययोः प्रत्ययो
न लभ्यते इति ।</p>
<p>नन्वेवं सति 'देवदत्त इव स्थूलः, यज्ञदत्त इव गोमान्' इत्यत्र प्रत्ययो न प्राप्नोति
सप्तमीषष्ठ्‍यन्तत्वयोरभावात् ।</p>

<pb n="097"/>
<p>अत्रापि क्रियाग्रहणाद् भविष्यति ।</p>
<p>कथं पुनः क्रियाशब्देन गुण उच्यते?</p>
<p>क्रियापूर्वकत्वात् । स्थूलगुणयोगाद्धि स्थूलो भवति, गोसंबन्धाच्च गोमानिति ।</p>
<p>नन्वेवं सति क्रियाग्रहणमपि न कर्त्तव्यम् । प्रवर्त्ततामविशेषेणैव तेन इत्येतस्मिन्नर्थे
वतिः 'तत्र तस्येव' इत्यनेन च नार्थः सूत्राऽऽरम्भेण । तदर्हमित्येतदपि उपमानान्न
व्यतिरिच्यते, यद्धि राजानमर्हति तद् राजसदृशमेव भवति । एवं च 'तेन
तुल्यमि'त्येवावतिष्ठते । तथा चाह <b>चन्द्रगोमी</b> (चान्द्रव्या. ४.१.१३५)— 'इवे वतिः' इति ।
नन्वेवं सति गौरिव गवय इत्यत्रापि वतिः प्राप्नोति ।</p>
<p>नैवम्, उपमायां वतिः, नोपमाने ।</p>
<p>यद्यपि वतिशब्देनोभयमपि द्योत्यते तथाप्यदन्यदेवौपम्यम्, अन्येदवोपमानम् ।
भूयोऽवयवसादृश्यस्य योगो ह्युपमा; यथा चन्द्र इव मुखम् । सदृशात्
सदृशप्रतिपत्तिरुपमानम्, यथा गौरिव गवय इति ॥</p>
<p>(<b>२. सत्त्वभूतार्थाः स्वार्थिकाः</b>)</p>
<p><b>१. सत्त्वभूतार्थभेदेषु</b> लिङ्गविशेषाद्यभिधायिनो <b>वाचकाः</b> । यथा— देव एव देवता
(५.४.२७), देवतैव दैवतम् (५.४.३८), उपाधिरेव औपधेयम् (५.१.१३), भाग
एव भागधेयम् (५.४.२५ वा), 'उपाय एवौपयिकम्' (५.४.३४ वा), चत्वार एव
वर्णाश्‍चातुर्वर्ण्यम् (७.३.३१)।</p>
<p>२. कुत्साप्रशंसाद्यभिव्यञ्जका <b>द्योतकाः</b> । यथा— कुत्सितो वैयाकरणो वैयाकरणपाशः
(५.३.४७), प्रशस्ता मृत् मृत्स्ना (५.४.४०), तनुः उक्षा उक्षतरः (५.३.९१),
लघुः कुटी कुटीरः (५.३.८८), ईषदसमाप्त आढ्‍य आढ्‍यकल्पः (५.३.६७),
भूतपूर्वो राजा राजचरः (५.३.५३) इति ।</p>
<p>३. वाचकत्वे द्योतकत्वे वा व्याहृतत्वाद्यर्थविशेषव्यक्तिहेतवो <b>विशेषकाः</b> । यथा—
व्याहृतार्था वागेव वाचिकम्' (५.४.३५), उपदेशरूपं कर्मैव कार्मणम् (५.४.३६),
असहाय एक एवैकाकी (५.३.५२), अश्‍व इवायमश्‍वकः (५.३.९६), कुशाग्रमिव
कुशाग्रीया बुद्धिः (५.३.१०५), शिलेव शैलेयं दधि (५.३.१०२) इति ।</p>
<p>४. प्रकृतिविशेषेभ्यो नित्यमुपजायमानाः <b>सहाभिधायिकाः</b> । यथा— करीषगन्धेरपत्यं
कारीषगन्ध्या (४.१.७४), अभिजितोऽपत्यमाभिजित्यः (५.३.११८),

<pb n="098"/>
कुञ्जस्याऽपत्यं कौञ्जायन्यः (५.३.११३), परस्परं विविध आक्रोशो व्यावक्रोशी
(व्याक्रोशी), समन्ताद् रावः सांराविणम्, राज्ञामायत्तं राजाधीनम् (५.४.७) इति ।</p>
<p>५. 'लुपि युक्तवद् व्यक्तिवचने' (१.२.५१), इति कार्यार्थाः <b>सार्थकाः</b> । यथा— चञ्चा
रमणी इयम्, वर्धिका दर्शनीयः, वासुदेवः प्रतिमा, बलदेवश्‍चित्रम्, देवपथ
आकाशरेखा, हंसपथः क्रौञ्चम् (१.२.५२), वर्धिका दर्शनीयः (५.३.९८), वासुदेवः
प्रतिमा (५.३.९९), बलदेवश्‍चित्रम् (५.३.१००), हंसपथः कौञ्चम् (५.३.१००)
इति ।</p>
<p>६. शब्दोपचयादिहेतवो <b>निरर्थकाः</b> । यथा—प्रज्ञ एव प्राज्ञः (५.४.३८), विनय एव
वैनयिकः (५.४.३४), मृदेव मृत्तिका (५.४.३९) सूर एव सूर्यः (५.४.२५),
नामैव नामधेयम् (५.४.५४/५५), देवानां राजैव देवराजः (५.४.३८) इति । एवं
कतरः (५.३.९२), कतमः (५.३.९३), पटुतरः पटुतमः (५.३.५८), पटिष्ठः
(५.३.५५), पटीयान् (५.३.५७) इत्यादयोऽपि सत्त्वभूताः स्वार्थाः स्वार्थिकेषु
यथायोगमवगन्तव्याः ।</p>
<p>किं पुनरमी पदप्रकृतयः प्रातिपदिकप्रकृतयो वा?</p>
<p>कुतस्ते संशयः?</p>
<p>उभयथोपलम्भात् । तथा ह्येषां 'युष्मकाभिः, कदा, तर्हीत्यादौ
प्रातिपदिकप्रकृतित्वम्; भिन्धकि, त्वयकि, मयकीत्यादौ पदप्रकृतित्वमुपलभ्यते । ततश्‍च
यावकः अश्‍वकः, उच्चकैरित्यादौ संदेहः ।</p>
<p>न सन्देहः, स्वार्थद्रव्यलिङ्गसंख्याशक्तिमात्राभिधानेन प्रातिपदिकात् स्वार्थादि—
निमित्तकुत्साप्रशंसाऽनुकम्पातिशयापरिसमाप्तियाद्यधिकार्थद्योतनेन पदादेव स्वार्थिको—
त्पत्तिर्भवतीति । स्वार्थाद्यभिधानेन हि परिसमाप्तार्थं पदं स्वार्थांदिनिमित्तकैः कुत्सादिभिः
सम्बन्धमुत्सहते । तदाह— (वाप. ३. १४. १)</p>
<b><lg>
  <l>कुत्साप्रशंसातिशयैः समाप्तार्थं तु युज्यते ।</l>
  <l>पदं स्वार्थादयः सर्वे यस्मात् कुत्सादिहेतवः ॥ २८ ॥</l>
</lg></b>
<p>यद्यपि स्वार्थाद्यन्यतमनिबन्धनाः क्वचित् कुत्सादयो भवेयुः, तथापि तत्साकल्यार्थं
पदादेव कादय उत्पाद्याः तत्र—</p>
<p><b>अन्यतमनिबन्धनाः</b> कुत्सादयो यथा—</p>

<pb n="099"/>
<b><lg>
  <l>किं द्वारि दैवहतिके ! सहकारकेण
संवर्धितेन विषवृक्षक एष पापः ।</l>
  <l>यस्मिन् मनागपि विकासविकारभाजि
भीमा भवन्ति मदनज्वरसन्निपाताः ॥ २९ ॥</l>
</lg></b>
<p>अत्र हि दैवहतशब्देन लब्धायां नीत्युपाधौ (५.३.७७) सर्वथैवानुकम्प्यमानतायाम्,
सहकारसंवर्धननिबन्धनत्वमेवास्याः कपा द्योत्यते— एवं नाम त्वं दैवोपहतासि,
यत्सहकारच्छद्मानं विषपादपं द्वारि संवर्धयसि इति । विषपादपशब्देन लब्धायां सहकारस्य
सर्वथैव कुत्सायां पादपविकासकाले कामिनामसह्यस्मरज्वरसन्निपातहेतुकत्वमेवास्याः
कप्रत्ययेन प्रत्याय्यते । तदुक्तम्—(वाप. ३.१४.४—५)</p>
<b><lg>
  <l>कुत्सितत्वेन कुत्स्यो वा न सम्यग् वा विकुत्सितः ।</l>
  <l>स्वशब्दाभिहिते केन विशिष्टोऽर्थः प्रतीयते ॥ ३० ॥</l>
</lg></b>
<b><lg>
  <l>न च साम्प्रतिकी कुत्सा शब्दाऽभेदे प्रतीयते ॥ ३१ ॥</l></lg></b> (शब्दभेद)
<b><lg>
  <l>पूज्यते कुत्सितत्वेऽपि प्रशस्तत्वेऽपि कुत्स्यते ॥ ३२ ॥</l>
</lg></b>
<p>इयमेकैव कारिका तद्यथा—</p>
<b><lg>
  <l>एक इह जीवलोके जीवतिरूपं नृरूपपशुरूपः ।</l>
  <l>यः प्रेमपाशपाशे मृग इव न मृगीदृशां पतति ॥ ३३ ॥</l>
</lg></b>
<p><b>स्वार्थादिसाकल्यनिबन्धनाः	कुत्सानुकम्पातिशयप्रशंसादयो</b> यथा—
कुत्सिकुत्सितकः, अनुकम्पितकः, प्रकृष्टतरः, प्रशस्यरूप इति । अत्र हि— (वाप.
३.१४.२—३)</p>
<b><lg>
  <l>देवदत्तादिकुत्सायां वर्त्तते कुत्सितश्रुतिः ।</l>
  <l>कुत्सितस्था तु या कुत्सा तदर्थे 'को' विधीयते ॥ ३४ ॥</l>
</lg></b>
<b><lg>
  <l>प्रकृष्ट इति शुक्लादिप्रकर्षस्याभिधायकः ।</l>
  <l>प्रकृष्टस्य प्रकर्षे तु तरबादिर्विधीयते ॥ ३५ ॥</l>
</lg></b>
<p>एवमनुकम्पाप्रशंसयोरपि वाच्यमिति ।</p>
<p>'अनुक—अभिक—अभीकः कमिता' (५.२.७४) इत्यत्राऽनुकामयतेऽसावित्यनुकः,
अभिकामयतेऽसावित्यभिकः, अभीको वेति वृत्तिसमानार्थवाक्यकल्पनायां धातोः
पूर्वमुपसर्गेण सम्बन्धः, साधनेन वा?</p>
<p>किंचातः?</p>
<p>यद्युपसर्गेण, प्रकृत्यर्थो वक्‍तव्यः अनुकामयते, अभिकामयत इत्यर्थे

<pb n="100"/>
प्रत्ययस्यैवोत्पादात् । अथ साधनेन, पश्‍चादुपसर्गयोगो न घटते । न ह्यसत्त्ववचना
अन्वादयः (पम. ३.१.१२) सत्त्वभूतार्थवचनैः सम्बन्धमुत्सहन्ते ।</p>
<p>यथेच्छसि तथाऽस्तु ।</p>
<p>अस्तु तावत् कमेः प्रथममुपसर्गेणैव सम्बृन्धः ।</p>
<p>ननु चोक्त्तं प्रकृत्यर्थो वक्‍तव्य इति ।</p>
<p>स नास्ति पृथक्, प्रत्ययार्थविशेषणभूतस्यैवान्वादेः प्रकृतिभावात् । यथा
'भृशादिभ्यो भुव्यच्वेः' (३.१.१२) इत्यत्र मनस्वी सुष्ठु भवति सुमनायते, दुर्मनायते,
अभिमनायते इति सुदुरभीनां प्रत्ययार्थस्य भवने विशेषणत्वेऽपि प्रकृतिभावः ।</p>
<p>ननु असुमनाः सुमना भवतीति प्रकृत्यर्थविशेषणत्वमपि सुदुरभीनां कस्मान्न
भवति?</p>
<p>तथा सति स्वमनायत, दुरमनायत इत्यडागमः स्वादीनां पूर्वतः प्राप्नोति; यथा
असङ्ग्रामयतेति । तत्र सङ्ग्रामयतेः सोपसर्गस्यैव चुरादिषु पाठ इति चेत्, इहापि च तत्
समानम्; भृशादिषु हि सुमनस्, दुर्मनस्, अभिमनस् इति प्रकृतयः पठ्यन्ते ।</p>
<p>यद्येवम् अन्वरुध्यतेतिवत् स भविष्यति । नैवम्—</p>
<p>नैवम्, यद्यपि 'अनो रुध कामे' इति दिवादिषु पठ्यते, तथापि यथा अरुध्यतेति
दृश्यते । नैवम् अमनायतेति । तर्हिप्रत्ययार्थ विशेषणपक्षे, यथा श्येन इवाचरति श्येनायते
इत्यत्र आङः प्रयोग उक्तार्थत्वान्न भवति, एवं सुमनायत इत्यादौ स्वादीनामपि न भवेत् ।
नैवम् तत्र हि आङर्थ एव प्रत्ययार्थविशेषणम्, इह तु तत्र स्वादीनामर्थाः । ततश्‍च
मनायत इत्युक्‍ते न ज्ञायते सुष्ठु, दुष्ठु अभि वा मनस्वी भवतीति स्वादयः प्रयुज्यन्ते;
यथा— 'पुच्छभाण्डचीवराण्णिङ्' (३.१.२०) इत्यत्र 'पुच्छादुदसने व्यसने पर्यसने च'
इति पुच्छमुदस्यत्युत्पुच्छयते पर्यस्यति परिपुच्छयते इति, एवमनुकामयते अनुकः,
अभिकामयतेऽभिकः, अभीको वेति ।</p>
<p>अस्तु वा कमेः पूर्वं साधनेन संबन्धः ।</p>
<p>ननु चोक्तम् पश्‍चादुपसर्गयोगो न घटते इति । निपाता अन्वादयो
भविष्यन्ति—अनुरूपः कमिता अनुकः, अभिरूपः अभिकः, अभीको वेति । तथापि</p>
<p>अनुकोऽनुकमिता, अभिकोऽभिकमिता इति वक्‍तव्यं स्यात् यथा 'उत्क उन्मना' इति ।</p>
<p>नैवम्, सामान्येनापि विशेषाभिधानं दृश्यते; तद्‌यथा— 'गम्लृ सृप्लृ गतौ' इत्यत्र
हि गच्छतीति गौः, सर्पतीति सर्प इति गमनसर्पणयोर्यद्यपि महान् विशेषः, तथापि
गतावित्यविशेषेण निर्दिश्यते । एतेन 'नते नासिकायाः संज्ञायां टीटञ्नाटज्भ्रटच'

<pb n="101"/>
(५.२.३१) इत्याद्यपि व्याख्यातम्; अत्र हि नासिकाया अवटीटनम्, अवनमनम्,
अवभ्रंश इति नतिविशेंषा नते इत्यनेन सामान्यशब्देनैवाभिधीयन्ते इति ।</p>
<p>उपसर्गतो वा न दोषः । अनुरूपं कामयते, अभिरूपं कामयते इति क्रियाभागमात्रेणैव
सम्बन्धादन्वादयः प्रत्ययार्थं विशिंषन्तः प्रकृतिभावं लप्स्यन्ते; यथा सुमनायते, विपुच्छयते इति ।
विषम उपन्यासः । तत्र हि मनःपुच्छादिकायाः प्रकृतेः श्रवणं विद्यते; इह तु तद्‍गन्धोऽपि
नास्ति, यतः परः प्रत्यय उत्पद्यते ।</p>
<p>नैवम्, इयान्, इयत्, अधुना, इत्यादावपि प्रकृतेरश्रवणात् तत्र प्रत्ययनिमित्ता
प्रकृतेर्निर्वृत्तिः इति चेत्, इहापि निपातननिमित्ता भविष्यति ।</p>
<p>कश्‍चैवमाह प्रकृतेः पर एव प्रत्ययो भवतीति ? अव्ययसर्वनामामकच् प्राक्टेः'
(५.३.७१) 'विभाषा सुपो बहुच् पुरस्तात् तु' (५.३.६८) पूर्वस्य समासान्ताश्‍च सर्वे
टजादयो भवन्ति । अति च, प्रकृतिः प्रत्यय इति रूपसिद्धिमात्रमेतत् । इदं त्वर्थवत्त्वम्
अयं शब्दोऽस्मिन्नर्थे साधुर्भवतीति । स च</p>
<p>क्‍वचिदेवमुच्यते 'अनुकाभिकाभीककमिता' इति;</p>
<p>क्‍वचिद् वा 'नते नासिकायाः संज्ञायां टीटञ्नाटज्भ्रटच्' (५.२.३१) इति;</p>
<p>क्‍वचिदुत्कर्षः अनुपद्यन्वेष्टा (५.२.९०) इति;</p>
<p>क्‍वचित् 'श्रोत्रियंश्छन्दोऽधीते' (५.२.८४) 'क्षेत्रियच् परक्षेत्रे चिकित्स्य (५.२.९) इति;</p>
<p>क्‍वचिद् 'उपाधिभ्यां त्यकन्नासन्नारूढयोः' (५.२.३४) 'अकाबूतिलोमाभङ्गाभ्यो
रजासि कटच्' (५.२.२९ वा);</p>
<p>क्‍वचिद् 'अवेः संघाते कटच् (५.२.२९ वा), दुग्धे सोढदूसमरीसच (४.२.३६वा) इति;</p>
<p>क्‍वचित् पशुनाभ्यः स्थाने गोष्ठच् (५.२.२९ वा), द्वित्वे गोयुगच् (५.२.२९ वा),
'षट्त्वे षड्गच्' (५.२.२९ वा), इति;</p>
<p>क्‍वचिद् 'भवने क्षेत्रे शाकटशाकिनौ' (५.२.२९ वा.), स्‍नेहे तैलच्' (५.२.२९ वा.);</p>
<p>क्‍वचिद् 'निष्फलतिलात् पिञ्जपेजौ' (४.२.३६ वा. ४.२.८९), 'वाचो
व्याहृतार्थायां ठक्' (५.४.३५), इति;</p>
<p>क्‍वचिद् रूढितोऽर्थमनिर्दिश्यैव 'वेः शालच्छङ्कटचौ (५.२.२८), 'संप्रोदश्‍च कटच्'
(५.२.२९), 'अवान् कुटारच्च' (५.२.३०), 'नेर्बिडज्—बिरीसचौ' (५.२.३२),
'इनच्पिटाच्चिकचि च' (५.२.३३), कचिकादेशश्‍च इति ।</p>
<p><b>ननु च धातुः प्रथमं साधनेन सम्बध्यते, पश्‍चादुपसर्गेण ।</b></p>
<p>तत्कथमुच्यते ?</p>

<pb n="102"/>
<p>यथेच्छसि तथास्तु । विशेष्यं हि पूर्वसिद्धं विशेषणसम्बन्धमनुभवति । विशेष्यश्‍च
धात्वर्थः, क्रियारूप उपसर्गाणाम् । उक्तं च 'क्रियावचनो धातुः' (मभा १.३.१) इति ।
क्रिया च साध्यमुच्यते, साध्यं च साधनसम्बन्धमन्तरेण न स्यात् । तदुक्तम् —</p>
<b><lg>
  <l>प्रयोगर्हेषु सिद्धः सन् भेत्तव्योऽर्थे विशिष्यते ।</l>
  <l>प्राक् तु साधनसम्बन्धात् क्रिया नैवोपजायते ॥ ३६ ॥</l></lg></b> (वाप. २.१८३) इति ।
<p>तन्न, भाविसम्बन्धतोग्यता समाश्रयणात् । इदंचावश्यमुपगन्तव्यम्, अन्यथा हि
क्रियावचनो धातुररित्यपि न स्यात् । न च 'धातोः कर्मणः समानकर्तृकादिच्छायां वा'
(३.१.७) इति सन उत्पत्तिः । तदाह—</p>
<b><lg>
  <l>धातोः साधनयोगस्य भाविनः प्रक्रमाद् यथा ।</l>
  <l>धातुत्वं कर्मभावश्‍च तथान्यदपि दृश्यताम् ॥ ३७ ॥</l></lg></b> (वाप. २.१८४)
<p>यदि च धातोः पूर्वमुपसर्गेण सम्बन्धो न स्यात् कथामुच्यते 'विपराभ्यां जेः'
(१.३.१९), अधिशीङ्स्थासां कर्म (१.४.४६) इति ?</p>
<p>ननु पूर्वमुपसर्गसंबन्धः क्‍वोपयुज्यते ? साधनमन्तरेण तद्विशेषानभिव्यक्तेः ।
नैवम् । फलकाले बीजसंस्कारस्येव तस्योपयोगात् । तदुक्तम्</p>
<b><lg>
  <l>बीजकालेषु संबद्धा यथा लाक्षारसादयः ।</l>
  <l>वर्णादिपरिणामेन फलानामुपकुर्वते ॥ ३८ ॥</l></lg></b> (वाप. २.१८५)
<b><lg>
  <l>बुद्धिस्थादभिसम्बन्धात् तथा धातूपसर्गयोः ।</l>
  <l>अभ्यन्तरीकृतो भेदः पदकाले प्रकाशते ॥ ३९ ॥</l></lg></b> (वाप. २.१८६)
<b><lg>
  <l>अडादीनां व्यवस्थार्थ पृथक्त्वेन प्रकल्पनम् ।</l>
  <l>धातूपसर्गयोः शास्त्रे, धातुरेव हि तादृशः ॥ ४० ॥</l></lg></b> (वाप. २.१८०)
<b><lg>
  <l>क्रियाविशेषाः संघातैः प्रक्रम्यन्ते क्‍वचित् तयोः ।</l>
  <l>तथाहि संग्रामयतेः सोपसर्गादटो विधिछ ॥ ४२ ॥ (वाप. २.१८१)</l></lg></b>
<p>अतः अनुकामयत इत्यादौ धातोः प्रथममुपसर्गेण साधनेन वा सम्बन्धे न दोषः इति ।</p>
<p><b>उपसर्गणां क्रियाविशेषणत्वे</b> त्रती गतिः—</p>
<p><b>(१) वाचकत्वं, (२) द्योतकत्वम् (३) सहाभिधायकत्व</b>ञ्च । यथोच्यते—</p>
<b><lg>
  <l>स वाचको विशेषाणां संभवाद् द्योतकोऽपि वा ।</l>
  <l>शक्त्याधानाय धातोर्वा सहकारी प्रयुजयते ॥ ४२ ॥</l></lg></b> वाप. २.१८९ तत्र—
<p>यदा वाचकत्वं तदा धातोः प्रथममुपसर्गेण संबन्धः। यथा— प्रतिष्ठते,

<pb n="103"/>
निराकरोति इति । यदा <b>द्योतकत्वं</b> तदा साधनेन । यथा— प्रपचति, निकर्षति इति ।
यदा <b>सहाभिधायकत्वं</b> तदा धातूपसर्गयोस्तुल्यकालं साधनेन संबन्धः ।
यथा— 'अधीते', 'अध्येति' इति । तदुक्‍तम्—</p>
<b><lg>
  <l>स्थादिभिः केवलैर्यत्र गमनादि न गम्यते ।</l>
  <l>तत्रानुमानाद् द्विविधात् तद्‍धर्मा प्रादिरूच्यते ॥ ४३ ॥</l></lg></b> (वाप. २.१८७)
<b><lg>
  <l>क्‍वचित् संभविनो भेदाः केवलैरभिदर्शिताः ।</l>
  <l>उपसर्गेण सम्बन्धे व्यज्यन्ते प्रपरादिना ॥ ४४ ॥</l></lg></b> (वाप. २.१८९)
<b><lg>
  <l>यदाभिधानसामर्थ्यं धातोर्नैकाकिनस्तदा ।</l>
  <l>धातूपसर्गौ संभूय समर्थावर्थमाहतुः ॥ ४५ ॥</l></lg></b> (वाप. २.१९० वृत्तिः)
<p>ननु च प्रथमतः साधनसम्बन्धे प्रपचतीत्यत्र प्रकृष्टः पचतीति स्यात्, न तु प्रकृष्टं
पचतीति ?</p>
<p>तन्न, साधु पचतीत्यादावपि समानदोषत्वात् । क्रियामात्रेणैव सम्बन्ध इति चेद्
इहापि स एवार्थः ।</p>
<p>कथञ्च प्रादयश्‍चादिवदसत्त्ववचनाः क्रियाविशेषकाः कर्त्तृविशेषणं भवेयुः?</p>
<p>उपसर्गाः क्रियायोग (१.४.५९) इति वचनात् ।</p>
<p>कथं पुनरसत्त्ववचनाश्‍चादयो भवन्ति ?</p>
<p>उच्यते—</p>
<b><lg>
  <l>तेषामुच्चावचार्थत्वात् सर्वसंबन्धदर्शनात् ।</l>
  <l>अन्यतन्त्रतयोद्‍भूतेरसत्त्वार्थत्वमुच्यते ॥ ४६ ॥</l>
</lg></b>
<p>अथ किममी वाचका उत द्योतका इति ?</p>
<p>तत्रैके वर्णयन्ति—</p>
<b><lg>
  <l>तत्प्रयोगाऽवसेयत्वाद् वाच्यस्तेषां स गम्यते ।</l>
  <l>समुच्चयादिरर्थात्मा यथाऽन्येषां गवादिकः ॥ ४७ ॥</l>
</lg></b>
<p>अन्ये त्वाहुः—</p>
<b><lg>
  <l>षष्ठ्यभावादसत्त्वोक्‍तेरेकानुक्‍तेः परस्थितेः ।</l>
  <l>गुणभावात् स्मृतेश्‍चैषां द्योतकत्वं सुनिश्‍चितम् ॥ ४८ ॥</l>
</lg></b>
<p>तदेतदग्रतः प्रातिपदिकार्थनिर्णये निश्‍चेष्यत इति नेह प्रतन्यते ।</p>

<pb n="104"/>
<p>(<b>३. समासरूपं विभक्‍तावयवम्</b>)</p>
<p>अथ <b>पृथगर्थानामेकार्थीभावः समासः ।</b></p>
<p>स त्रिधा— <b>१. प्राकृतः, २ वैकृतः ३. शेषश्‍च ।</b> तेषु—</p>
<p>(<b>१. प्राकृतः</b>)</p>
<p>समस्तपदानामव्ययीभावादिसंज्ञानिमित्तं पूर्वपदप्रधानादिका प्रकृतिः; तत्र भवः
<b>प्राकृतः</b> । स चतुर्धा— <b>(१) अव्ययीभावः, (२) तत्पुरूषः, (३) बहुव्रीहिः, (४) द्वन्द्व</b>
इति । तेषु—</p>
<p>(<b>१. अव्ययीभावः</b>)</p>
<p><b>पूर्वपदा(र्थ)प्रधानोऽव्ययीभावः ।</b></p>
<p>स त्रिधा— अव्ययानाम्, अनव्ययानाम्, कर्मप्रवचनीयानां च । तत्र—</p>
<p><b>अव्ययनां</b> यथा— 'अधिस्‍त्रि' (२.१.६), उपकुम्भम् (२.१.६), १अतितैसृकम्
(२.१.६), २सकिखि (२.१.६), यावदमत्रम् (२.१.८), बहिर्ग्रामम् (२.१.१२) इति ।</p>
<p><b>अनव्ययानां</b> यथा— अग्रेवणम् (८.४.४), मध्यन्दिनम्, चतुर्द्दश, द्विमुनि (२.१.१९),
पारेगङ‍्गम् (२.१.१८), मध्येसमुद्रम् (२.१.१८) इति ।</p>
<p><b>कर्मप्रवचनीयानां</b> यथा— अप—त्रिगर्त्तम् (२.१.१२), आप्रपदम्, आपटलिपुत्रम्
(२.१.१३), अनुवनम् (२.१.१५), अनुगङ्गम् (२.१.१६) इति ।</p>
<p>(<b>२. तत्पुरूषः</b>)</p>
<p><b>उत्तरपदार्थप्रधानस्तत्पुरुषः ।</b></p>
<p>सोऽपि त्रिधा— व्यधिकरणः, समानाधिकरणः, द्विगुश्‍चेति । तत्र —</p>
<p><b>व्यधिकरणो</b> यथा— राजपुरूषः कष्टश्रितः, शङ्कुलाखण्डः, धान्यार्थः, यूपदारु,
वृकभयम्, कुम्भीपाकः (२.१.४१), इति,</p>
<p><b>समानाधिकरणो</b> यथा— नीलोत्पलम्, एकपुरूषः, केवलान्नम् (२.१.४९),
पालकुलालः (२.१.५४), अब्राह्मणः, ईषत्कडार इति ।</p>
<p><b>द्विगुः</b> द्विगुर्यथा— द्वैमातुरः, पाञ्चनापितिः, पञ्चगवधनः, त्रिलोकहर्म्यम्, पञ्चपूली
(२.४.१७), चतुःपात्रम् इति ।</p>
<!-- NOTES pg=104!-->
१. तिसृका, ग्रामविशेषः, तैसृकं तत्र भवम् आच्छादनम्, तच्‍च कालविशेष एव भोग्यं भवति शैत्ये वा
ग्रीष्मे वा । यच्‍च सार्वकालं तदतिक्रान्तमित्यतितैसृकम् (काशिका २.१.६) ।
२. सकिखि, किखी अपचितपरिमाणः श्रृगालः — पदमञ्जरी । सदृशः किख्येति सकिखिः ।

<pb n="105"/>
<p>(<b>३. बहुव्रीहिः</b>)</p>
<p><b>अन्यपदार्थप्रधानो बहुव्रीहिः ।</b></p>
<p>स त्रिधा— प्रधानसम्बन्ध्यर्थः, अप्रधानसम्बन्ध्यर्थः, कारकार्थश्‍चेति । तेषु —</p>
<p><b>प्रधानसम्बन्ध्यर्थो</b> यथा— दक्षिणस्याश्‍च पूर्वस्याश्‍च दिशोर्यदन्तरालं सा दक्षिणपूर्वा
(२.२.२६) । एवं दक्षिणापरा, सहाग्‍निना वर्त्तते साग्‍निः, सवंशपुत्रः, केशेषु केशेषु
गुहीत्वेदं युद्धं प्रवर्त्तते केशाकेशि (३.३.१९), दण्डैश्‍च दण्डैश्‍च प्रहृत्य दण्डादण्डि ।
प्रथमान्तमिह प्रधानमन्यपदार्थः ।</p>
<p><b>अप्रधानसम्बन्ध्यर्थो</b> यथा— चित्रा गावोऽस्य चित्रगुः, अर्धं तृतीयमेषामर्धतृतीयाः,
अविद्यमाना भार्या अस्य अभार्यः (२.२.२४), उष्ट्रस्येव मुखमस्य उष्ट्रमुखः
(२.२.२४) कण्ठे स्थिताः काला अस्य कण्ठेकालः (२.२.२४), केशसंहारः चुडा
अस्य केशचुडः (२.२.२४) इति । षष्ठ्यन्तमिहाप्रधानमन्यपदार्थः ।</p>
<p><b>कारकार्थो</b> यथा— आरूढो वानरो यं स आरूढवानरो वृक्षः (२.१.६), ऊढो रथो येन
स ऊढरथोऽनड्वान् (२.२.२४) । एवं क्षुण्णब्रीहि मुसलम्, उपहृतपशू रुद्रः
(२.२.२४), उद्‍धृतौदना स्थाली (२.२.२४), मत्तबहुमातङ्ग वनम् इति । अत्र
द्वितीयादिवाच्यं कर्मादिकारकं समासार्थः ।</p>
<p>(<b>४. द्विन्द्वः</b>)</p>
<p><b>उभयपदार्थप्रधानो द्वन्द्व ।</b></p>
<p>स त्रिधा— इतरेतरविषयः. समाहारविषयः, उभयविषयश्‍च । तत्र —</p>
<p><b>भेदविवक्षायाम् इतरेतरयोगः</b> । यथा— धवखदिरौ, मातापितरौ, दधिपयसी,
शिववैश्रवणौ (२.४.१४), गोऽश्‍वौ (२.४.११), दशेमे मार्दङ्गिकपाणविकाः
(२.४.१५) इति ।</p>
<p><b>अभेदविवक्षायां समाहारः</b> । यथा— पाणिपादम् (२.४.२), रथिकाश्‍वारोहम्
(२.४.२), तक्षाऽयस्कारम् (२.४.१०), गवाश्‍वम् (२.४.११), प्रत्यष्ठात्
कठकौथुमम् (म.भा. २.४.३), उदगात् कठकालापम् (मभा. २.४.३) इति ।</p>
<p>विभाषितैकवद्‍भाव <b>उभयविषयः ।</b> यथा— अश्‍वबडबौ, अश्‍वबडबम् (२.४.१२),
हंसचक्रवाकाः, हंसचक्रवाकम् (मभा. २.४.१२)। धवखदिरपलाशा धवखदिरपलाशम्
(२.२.२९) इति ॥</p>

<pb n="106"/>
<p>(<b>२. वैकृतः</b>)</p>
<p>प्रकृतेरन्यथात्वं <b>विकृतिः</b>, तत्र भवो वैकृतः ।</p>
<p>सोऽपि चतुर्धा— <b>(१) प्राधान्यविपरीतः, (२) सामर्थ्यविपरीतः,
(३) वाक्याधिकारार्थः, (४) अर्थान्तरगामी</b> च । तेषु —</p>
<p>(<b>१. प्राधान्यविपरीतः</b>)</p>
<p>प्रधान्यविपर्ययस्‍त्रिधा— पूर्वपदार्थप्राधान्यविपर्ययः, उत्तरपदार्थप्राधान्यविपर्ययः,
अन्यपदार्थप्राधान्यविपर्ययश्‍चेति । तत्र—</p>
<p><b>पूर्वपदार्थप्राधान्यविपर्ययोऽव्ययीभावो</b> यथा— शाकप्रति (२.१.९), अक्षपरि
(२.१.१०), तिष्ठद्गु (२.१.१७), उन्मत्तगङ्गम् (२.१.२१), पञ्चनदम् (२.१.२०पा.),
सप्तगोदावरम् (२.१.२० पा.) इति ।</p>
<p><b>उत्तरपदार्थप्राधान्यविपर्ययस्तत्पुरुषो</b> यथा— राजदन्तः (२.२.३१), पूर्वकायः
(२.२.१), प्राप्तजीविकः (२.२.४), गोगर्भिणी (२.१.७१), अश्वमतल्लिका (२.१.
६६), गोवृन्दारक (२.१.६२) इति ।</p>
<p><b>अन्यपदार्थप्राधान्यविपर्ययो बहुव्रीहिर्यथा</b>— 'द्वौ वा त्रयो वा' द्वित्राः (५.४.७३), एवं
पञ्चषाः (५.४.७३), आसन्नो दशानामासन्नदशः (२.१.१ वा ३), एवम् अदूरदशः
(२.१.१), एवं द्विर्दश द्विदशाः, एवं त्रिदशाः (२.१.१) इति ।</p>
<p>(<b>२. सामर्थ्यविपरीतः</b>)</p>
<p>सामर्थ्यविपर्ययस्‍त्रिधा पदाऽसामर्थ्यात्, वाक्यासामर्थ्यात्, वृत्त्यसामर्थ्यात् । तत्र—</p>
<p><b>पदाऽसामर्थ्यं</b> सापेक्षत्वे यथा— देवदत्तस्य गुरुकुलम् (२.१.१ वाप.), ग्रामं गन्तुकामः,
ज्ञातचित्तः कान्तया, निवेदितात्मा गुरुभ्यः, कृतप्रस्थानो नगरात्, निष्पन्नबुद्धिः शास्‍त्रेषु इति ।</p>
<p><b>वाक्याऽसामर्थ्यमस्वपदविग्रहे</b> यथा— ब्राह्मणेभ्योऽयं ब्राह्मणार्थः सूपः (२.१.३६
मभा.), ब्राह्मणार्था यवागूः (२.१.३६ मभा.), मासो जातस्य मासजातः (२.२.५) ।
एवं संवत्सरजातः (२.२.५), द्वे अहनी जातस्य द्व‍यहजातः, एवं द्व‍यह्नजात इति ।</p>
<p><b>वृत्त्यसामर्थ्यं</b> सम्बन्धे यथा— सूर्यमपि न पश्यन्ति असूर्यंपश्या राजदाराः, पुनर्न
गीयन्ते अपुनर्गेयाः श्लोकाः, श्राद्धं न भुङ्क्ते अश्राद्धभोजी ब्राह्मणः ।</p>

<pb n="107"/>
<p>एवम् अलवणभोजी भिक्षुरिति, तीर्थे ध्वाङ्क्ष इव तिष्ठतीति तीर्थध्वाङ्क्षः
(२.१.४२) । एवं तीर्थकाक (२.१.४२) इति ।</p>
<p>(<b>३. वाक्याधिकारार्थः</b>)</p>
<p><b>अर्थाधिक्यं त्रिधा</b>— विशेषणस्य, विशेष्यस्य, समुदायस्य च ।</p>
<p><b>विशेषणस्य</b> यथा— वर्षशतमायुरस्य शतायुः (तै.सं. २.३.११.५), जनसहस्रं
बिभर्त्ति सहस्रंभरः (तैसं. ३.४.११.२), अश्रेणयः श्रेणयः कृताः श्रेणीकृताः (२.१.
५९), अपण्डितः पण्डित उक्तः पण्डितोक्‍तः, शस्‍त्रीव श्यामा शस्त्रीश्यामा (२.१.
५५), पुरुषोऽयं व्याघ्र इव पुरुषव्याघ्र इति ।</p>
<p><b>विशेष्यस्य</b> यथा—घृतेन पूर्णो घटः घृतघटः (मभा. २.१.१), अश्‍वैर्युक्तो रथोऽश्‍वरथः
(मभा. २.१.१), दघ्‍नोपसिक्‍त ओदनो दध्योदनः (म.भा. २.१.१), गुडेन मिश्रा धाना
गुडधानाः (मभा. २.१.१), अक्षेषु प्रसक्तो धूर्त्तः अक्षधूर्त्तः (मभा. २.१.४०),
शाकप्रधानः पार्थिवः शाकपार्थिव इति ।</p>
<p><b>समुदायस्य</b> यथा— श्‍वभिर्लेह्यः कूपः श्‍वलेह्यः कूपः (२.१.३३ काशिका), काकैः
पेया नदी काकपेया नदी (२.१.३३ काशिका), खट्वायामारूढः खट्वाऽऽरूढो
जाल्मः, पात्र एव समिताः पात्रेसमिताः, एवं किंराजा यो न रक्षति (२.१.६४
काशिका), किंगौः यो न वहति (२.१.६४ काशिका) इति । अत्र पूर्वयोरतिशयः,
शेषेषु क्षेपः समुदायस्य प्रतीयते ।</p>
<p>(<b>४. अर्थान्तरगमनम्</b>)</p>
<p><b>अर्थान्तरगमनं</b> त्रिधा— पूर्वार्थत्यागात्, अत्यागात्, त्यागात्यागाभ्यां च । तत्र—</p>
<p><b>पूर्वार्थस्य त्यागो यथा</b>— तैलपायिका, शक्रगोपः, अश्‍वकर्णः, पञ्चाङ्गुलः,
करवीरः, पुंनाग इति ।</p>
<p><b>अत्यागो यथा</b>— कृष्णसर्पः, लोहितशाली, कालशाकः, गौरखरः, नरसिंहः,
दन्तलेख(क) (२.२.१७) इति ।</p>
<p><b>त्यागात्यागौ</b> यथा— सप्त पर्णान्यस्य पर्वणि पर्वणि इति सप्तपर्णः (वाप. वृत्तिः
५५), अष्ट पदान्यस्य पङ्क्तौ पङ्क्तौ इत्यष्टापदम्, शतं पत्राणामस्याः पुष्पे पुष्पे
इति शतपत्रिका, दर्शने दर्शने नवैव मालिका अस्या नवमालिका, नक्‍तमिव
मालायामस्य नक्तमालः, कृता माला अस्य पुष्पैरिति कृतमाल इति ॥</p>

<pb n="108"/>
<p>(<b>३. शेषः</b>)</p>
<p><b>उदाहृतप्रकाराभ्यामन्यः शेषः ।</b></p>
<p>स चतुर्धा <b>१. सूत्रशेषः, २. असूत्रशेषः, ३. ज्ञापकशेषः, ४. एकशेषश्‍चेति</b> । तेषु</p>
<p><b>(१) सूत्रशेषस्‍त्रिधा</b>— गणोक्‍तः, वार्त्तिकोक्‍तः सामान्योक्‍तश्‍च । तत्र —</p>
<p>(<b>गणोक्‍तः</b>) तिष्ठद्गुप्रभृतीनि (२.१.१७), पात्रे समितादयः (२.१.४८)
मयूरव्यंसकादयः (२.१.७२) इति गणोक्‍तः । यथा— 'आयतीगवम्, समभूमि,
उदुम्बरमशकम्, पिण्डीशूरः, अहंपूर्विका, आहोपुरुषिका इति ।</p>
<p>(<b>वार्त्तिकोक्‍तः</b>) निरादयः क्रान्ताद्यर्थे पञ्चम्या (२.२.१८ वाप. ६), गमिगाम्यादि
कृतापकृतानामुपसंख्यानम् (२.१.२४, ६०) अव्ययानां बहुव्रीर्हिवक्‍तव्यः
{२.२.२४ (२)}, इति वार्त्तिकोक्‍तः । यथा निष्कौशाम्बिः, ओदनबुभुक्षुः,
क्रयाक्रयिका, पुटापुटिका, उच्‍चैर्मुखः, अस्तिक्षीरा इति ।</p>
<p>(<b>सामान्योक्तः</b>) सुप्सुपा (२.१.४), पूर्वादिनिः, सपूर्वाच्‍च (५.२.८६, ८७),
कुशाग्राच्छः, समासाच्‍च तद्विषयात् (५.३.१०५,१०६), इति सामान्योक्‍तः।
यथा परःशता राजानः, परःसहस्‍त्रा शरदः, पुनरुत्सूतं वासः, पुनर्नवं पयः,
कृतपूर्वी कटम्, काकतालीयो न्यायोऽयम् ।</p>
<p><b>२. असूत्रशेषस्‍त्रिधा</b>— नामविषयः, कृद्‌विषयः, तद्धितविषयश्‍च । तत्र—</p>
<p>(<b>नामशेषः</b>) अपरस्पराः क्रियासातत्ये (६.१.१४४), 'पारस्करप्रभृतीनि च
संज्ञायाम् (६.१.१५७), पृषोदरादीनि यथोपदिष्टम् (६.३.१०९)
इत्यादिर्नामविषयः । यथा— अपरस्पराः सार्थाः गच्छन्ति, आश्‍चर्यं वर्त्तते,
पारस्करो मुनिः, कास्तीरं नगरम्, पृषोदरः कश्‍चिन्मयूरः पक्षी—ति ।</p>
<p>(<b>कृद्‍‌विषयः</b>) उपपदमतिङ् (२.२.१९), कुगतिप्रादयः (२.२.१८), कर्त्तृकरणे
कृता बहुलम् (२.१.३२) इत्यादिः कृद्‍‌विषयः । यथा— कुम्भकारः, पङ्कजम्,
ऊरीकृत्य, प्रजवी, अश्‍वक्रीती ।</p>
<p>(<b>तद्धितविषयः</b>) द्विगोर्लुगनपत्ये (१.४.८८), 'तिक—कितवादिभ्यो द्वन्द्वे'
(२.४.६८), समासान्ताः (५.४.६८), इत्यादिस्तद्धितविषयः । यथा पञ्चसु
कपालेषु संस्कृतः पञ्चकपालः, तैकायनश्‍च कैतवानयश्‍च तिककतवाः,
उपशरदम्, देवराजः, महोक्षः, मृगनेत्रा रात्रयः इति ।</p>

<pb n="109"/>
<p><b>३. ज्ञापकशेषस्त्रिधा— विधिज्ञापितः, निषेधज्ञापितः प्रयोगज्ञापितश्‍च</b> । तत्र —
(<b>विधिज्ञापितः</b>) कोः कत् तत्पुरुषे (६.३.१०१), ईषदर्थेऽपि (६.३.१०५), नञो
नलोपः (६.३.७३), तिङ्यवक्षेपे च (वा. १), कारकेऽन्यस्य दुक् (६.३.९९),
व्यतिहारे सर्वादीनां सुब्बहुलम् (८.१.१२), संख्याविसायपूर्वस्या—
ह्नस्याहन्नन्यतरस्यां ङौ' (६.३.११०), दायाद्यं दायाद (६.२.५), इत्यादिको
विधिज्ञापितः । यथा कदुष्णम्, अपचसि, अन्यत्कारकः, अन्योन्यम् सायाह्नः,
विद्यादायादः इति ।</p>
<p>(<b>अलुग्ज्ञापितः</b>) अलुगुत्तरपदे (६.३.१), पञ्चम्याः स्तोकादिभ्यः (६.३.२),
आत्मनः पूरणे तृतीयाया (६.३.६), वैयाकरणाख्यायां पराच्चतुर्थ्याः (६.३.७),
'वाग्—दिग्पश्यद्‍भ्यो युक्तिदण्डहरेषु यथासंख्यमलुग् वक्‍तव्यः (६.३.२१ वा.
१), षष्ठ्या अदसः फक्वुञोः (६.३.२१, वा.२), अपो योनियन्मन्तुषु सप्तम्याः
(६.३.२१ वा) इत्यादिर्निषेधज्ञापितः । — ब्राह्मणाच्छंसी (६.३.२),
आत्मनातृतीयः (६.३.६), परस्मैपदम् (६.३.७), पश्यतोहरः (६.३.२१ वा.
१), आमुष्यकुलिका (६.३.२१ वा. २), अप्सुयोनिः (६.३.२१) इति ।</p>
<p>(<b>प्रयोगज्ञापितः</b>) जनिकर्त्तुः प्रकृतिः (१.४.३०), तत्प्रयोजको हेतुः (१.४.४५),
अपोनप्त्रपान्नप्तृभ्यां घः (४.२.२७), यथा—तथाचाऽन्तः (ण्णः) (७.३.३१ मभा.),
वर्त्तमानसामीप्ये वर्त्तमानवद् वा (३.३.१३१), अपरस्पराः क्रियासातत्ये (६.१.१४४),
इत्यादिः प्रयोगज्ञापितः । यथा— भूतहर्त्ता, दण्डनायकः, तनूनपात्, याथातथ्यम्,
यत्‍नगौरवम्, क्रियासाफल्यम् (सातत्यम्) इति ।</p>
<p><b>४. एकशेषस्त्रिधा — सरूपाणाम्, असरूपाणाम् सरूपासरूपाणां</b> । तत्र —</p>
<p><b>सरूपाणां</b> भिन्नार्थानामभिन्नार्थानां भिन्नाभिन्नार्थानां च ।१</p>
<p><b>भिन्नार्थानां</b> यथा— अक्षौ, माषौ, पक्षौ, पादौ, गावौ इति ।</p>
<p><b>अभिन्नार्थानां</b> यथा— वृक्षौ, प्लक्षौ इति ।</p>
<!-- NOTES pg=109!-->
<p>१. सरूपत्वमभिन्नप्रयत्‍नोच्चार्यत्वम् । यथा 'रामः, रामौ, रामाः' इति । अत्र रामाविति, रामा इति च 'रामः
रामः' इत्येवं 'रामः, रामः, रामश्‍चे'—त्येवम् । एवं च प्रतीतावेकत्वं, किन्तु गर्भे बहुत्वम् । उच्चारणे
त्वभिन्नप्रयत्‍नत्वमिति स्वाभाविक एष एकशेषः ।</p>

<pb n="110"/>
<p><b>भिन्नाऽभिन्नार्थानां</b> यथा— 'अश्‍विनौ, पुष्पवन्तौ, गावौ, सारस्वतौ युवाम्, यूयम् इति ।
<b>असरूपाणां</b> सर्वनाम्नां, सम्बन्धिनां सहचारिणां च ।</p>
<p><b>सर्वनाम्नां</b> यथा— स च देवदत्तश्‍च तौ, एतौ च यज्ञदत्तश्‍च एते, अयं च त्वं च युवाम्,
अमू च त्वं च यूयम्, त्वं चाहं च आवाम्, स च आवां च वयम् इति ।</p>
<p><b>सम्बन्धिनां</b> यथा— माता च पिता च पितरौ, स्वसा च भ्राता च भ्रातरौ, पुत्रश्‍च
दुहिता च पुत्रौ, पिता च मातामहादयश्‍च पितरः, भ्रातरौ च स्वसारश्‍च
भ्रातरः, पुत्राश्‍च दुहितरौ च पुत्राः इति ।</p>
<p><b>सहचारिणां</b> यथा— दस्त्रश्‍च नासत्यश्‍च दस्त्रौ, देवदत्तश्‍च विष्णुमित्रश्‍च
विष्णुमित्रौ, शौण्डश्‍च धूर्त्तादयश्‍च शौण्डाः, अर्धर्चश्‍च गोमादयश्‍च
अर्धर्चाः, पुरोडाशश्‍च धानादयश्‍च पुरोडाशाः, छत्रिणः ।</p>
<p><b>सरूपासरूपाणां</b> भिन्नशब्दानां, भिन्नवचनानां, भिन्नलिङ्गानां च ।</p>
<p><b>भिन्नशब्दानां</b> यथा— गार्ग्यश्‍च गार्ग्यायणी च गार्ग्यौ, वात्स्यश्‍च वात्स्यायनश्‍च
वात्स्यौ, प्रथमश्‍च प्रथमानन्तरश्‍च प्रथमौ, भीमश्‍च भीमसेनश्‍च भीमौ,
वक्रदण्डश्‍च कुटिलदण्डश्‍च वक्रदण्डौ, श्रीमांश्‍च लक्ष्मीवां(मां)श्‍च श्रीमन्तौ
इति ।</p>
<p><b>भिन्नवचनानां</b> यथा— देवश्‍च दत्तश्‍च देवदत्तौ, तौ च देवदत्तश्‍च देवदत्ताः । एवं
विष्णुमित्राः । कृष्णश्‍च सा(शा)रश्‍च कृष्णसा(शा)रौ, तौ च सारश्‍च
कृष्णसा(शा)राः/एवं नीललोहिताः । अपारश्‍च पारश्‍च अपारपारौ, तौ
च पारपारश्‍च पारपाराः । एवमपारपारा इति ।</p>
<p><b>भिन्नलिङ्गानां</b> यथा कुक्कुटश्‍च कुक्कुटी च कुक्कुटौ, श्‍वशुरश्‍च श्वश्रूश्‍च
श्‍वशुरौ, गावश्‍च गावश्‍च गाव इमाः, वत्सकाश्‍च वत्सिकाश्‍च वत्सिकाश्‍च
वत्सका इमे, अश्‍वाश्‍च अश्‍वाश्‍च अश्‍वा एते, शुक्लश्‍च शुक्ला च
शुक्लं च तदिदं शुक्लम्, तानीमानि शुक्लानीति । (१.२.६९
काशिका)</p>
<p>कथं पुनरेकशेषः समासविशेषो भवति?</p>
<p>संक्षेपाभिधाने सति द्वन्द्वसमानार्थत्वात् । तथाहि— असरूपाणां द्वन्द्वः,
सरूपासरूपाणाम् एकशेषः इति ।</p>
<p>कोऽनयोः समानोऽर्थः?</p>

<pb n="111"/>
<p>येयं युगपदधिकरणवचनता पदार्थानां सहविवक्षेत्यर्थः । तदाह— (वाप. ३.१४.२८)</p>
<b><lg>
  <l>अनुस्यूतेव भेदाभ्यामेका प्रख्योपजायते ।</l>
  <l>यस्यां सहविवक्षां तामाहुर्द्वन्द्वैकशेषयोः ॥ ४९ ॥ इति ।</l>
</lg></b>
<p>तत्र यदा प्रयोगैकतया बुद्ध्याऽनेकमर्थमवगत्य यथावगतमेवाऽभिधातुमध्यवस्यते
तदैकज्ञानावच्छेदानिरूपितभेदस्यास्य भागशोऽभिधानासंभवादवयवशब्दाः संघातविषया
विज्ञायन्ते । तद‌्यथा— 'धवखदिरौ वृक्षौ इति ।</p>
<p>यद्येवं, यथा धवखदिरपलाशमिति द्वन्द्वस्य समूहार्थत्वादेकवचनम्, एकशेषस्यापि
प्राप्नोति । नैवम्, द्वन्द्वः समाहारेतरेतरयोगयोः, एकशेषः पुनरितरेतरयोग एव; तस्य हि
समाहारपक्षे भिन्नार्थप्रतिपादकानेकशब्दनिवृत्तौ वचनमपि यद्यनेकार्थं न भवेत्
केनाऽनेकार्थः प्रतीयेत? न हि वृक्ष इत्युक्‍ते वृक्षश्‍च वृक्षश्‍च वृक्षश्‍चेति कश्‍चिदप्यवैति ?
तस्मादाम्नातोऽपि द्वन्द्वसमानार्थतया समाहार एकशेषोऽनभिधानादप्रयोगार्ह एवेति
विज्ञायते । द्वन्द्वे तु यद्यपि एकवचनान्नानेकार्थावगतिः, तथाहि अनेकश्रुतिनिबन्धनासौ
भविष्यतीति समाहारेऽपि न दोषः । एकशेषेऽपि च यत्राऽनेकार्थाभिधानसामर्थ्यं कथंचिद्
भवति, भवत्येव तत्र समाहारैकवचनम्, यथा शुक्लं वस्त्रं, शुक्ला शाटी, शुक्लः पट
इति तदिदं शुक्लमिति ।</p>
<p>यथा तर्ह्येकस्यैव शब्दस्यानेकार्थाभिधानसामर्थ्यादेकशेषे शब्दान्तराणां निवृत्तिः एवं
द्वन्द्वेऽपि कस्मान्न भवति ?</p>
<p>यदि भवेदेकशेषादविशेषः प्रसज्येत ।</p>
<p>समाहार एकवचनं विशेष इति चेत्, अनेकार्थो न गम्येत । न हि पलाशमित्युक्‍त
धवश्‍च खदिरश्‍च पलाशश्‍चेति कश्‍चिदप्यवैति ।</p>
<p>अथ यथा पितरौ भ्रातरावित्यादिषु शब्दान्तरनिवृत्तावपि तदर्थोऽवगम्यते तथा
प्लक्षन्यग्रोधौ धवखदिरावित्यादिषु द्वन्द्वेष्वपि कस्मान्न भवति ?</p>
<p>उच्यते शब्दशक्तिरेषा । भवति हि कश्‍चिदेकोऽपि शब्दो द्वयोरप्यभिधायकः । यथा
रोदसीशब्दो द्यावापृथिव्योः । कौचित् पुनर्द्वावेवैकमर्थमभिदधाते, यथा अधीते अध्येति
इति । अत एव शब्दशक्तिदर्शी मुनिः केषुचिदेवं विरूपेष्वेकशेषमारभते भ्रातृपुत्रौ
'स्वसृदुहितृभ्याम्' (१.२.६८), 'पिता मात्रा' (१.२.७०) इति । अन्येषु तु
द्वन्द्वमेवाऽभ्यनुजानाति ॥</p>

<pb n="112"/>
<p>ननु च 'चार्थे द्वन्द्वः' (२.२.२९) स्मर्यते; स यथा —</p>
<p>समाहारेतरेतरयोगयोः तथा समुच्चयान्वाचययोरपि प्राप्नोति ।</p>
<p>नैवम्, समुच्चयान्वाचययोः पदानामसामर्थ्यात् ।</p>
<p>कथमसामर्थ्यम् ?</p>
<p>सापेक्षमसमर्थं भवतीति । तथाहि— गौश्‍चाश्‍वश्‍च गच्छतीत्यादिरेकक्रियापेक्षः
समुच्चयः; भिक्षामट गां चाऽऽनयेत्यादिरनेकक्रियापेक्षः अन्वाचयः । एवं च बाह्यार्थापेक्षया
पदानां परस्परसामर्थ्यम् । समर्थश्‍च पदविधिर्भवति । समाहारेतरेतरयोगयोस्तु समूहत्वात्,
समूहस्य च समूहिरूपत्वादवयवानां सति सामर्थ्ये समासो भवत्यैव । यथा
धवखदिरपलाशम्, धवखदिरपलाशा इति ।</p>
<p>एवं तर्हि समूहस्यैकत्वात् समाहारवदितरेतरयोगेऽप्येकवचनमेव प्राप्नोति ।</p>
<p>नैवम् । समाहार एव परस्परानुप्रवेशादिव समधिगताभेदानामुपसर्जनीकृतावयवः
समुदायोऽभ्यनुज्ञायते, यस्यानभिव्यक्तावयवत्वादेकवचनमिव नपुंसकत्वमपि प्राप्नोति;
इतरेतरयोगः पुनरवयवभेदानुगतः सङ्घातः, तस्य १प्रत्येकवर्त्तिपदैरभिधीयमानत्वात्
समुदायसंख्यानिबन्धनैकवचनमवयेभ्यः प्रस्तूयते । तत्र</p>
<p>यथा पचतीत्यादौ अधिश्रयणादिक्रियाकलापः प्रत्यवयवं परिसमाप्यते तथा
समुदायोऽपि प्रतिपदं साकल्येन परिसमाप्यते । तत एकैकस्य पदस्य समुदायनिबन्धनः
संस्कारो भवति ।</p>
<p>कथं पुनर्धवादयो निर्धारितार्थभेदाः पदान्तरस्यार्थमभिधातुं क्षमन्ते ?</p>
<p>प्रवृत्तिनिवृत्तिसमारोपात् । यथोक्‍तम् — 'यदि प्रक्षरतीति प्लक्षः, न्यग्रोधोऽप्येवम् ।
यदि न्यग् रोहतीति न्यग्रोधः प्लक्षोऽप्येवम्' इति ।</p>
<p>साहचर्यादिवशेन वा परस्पररूपापत्तिः । यथा 'सप्तमी शौण्डैः (२.१.४०),
'अर्धर्चाः पुंसि (२.४.३१), ते विष्णुमित्राः छत्रिणो गच्छन्तीति ।</p>
<p>तत्र यथा शौण्डार्धार्चादयः बहुवचनान्यथानुपपत्तिसमभिगम्यान् सहचारिणो
भिन्नरूपान् धूर्त्तगोमयादीनुपाददते तथा धवादिशब्दाः प्रतीतार्थभेदाः साहचर्चादि—
निमित्तानुरोधेन खदिरादीनुपाददते । तथाहि एकवृत्तिपदावरोधप्रतीतसाहचर्यौ
धवखदिरौ; अत एव तयोरेव प्रत्यवयवनिवेशाद् बहुवचनं न भवति ।</p>
<!-- NOTES pg=112!-->
१. अधिकरणं वर्त्तिपदार्थः, स हि समासस्यार्थस्याधारः (काशिका २.२.२९)। पदमञ्जरी वृत्तिर्वर्त्तः समासः,
न्यासश्‍च वर्त्तनं वर्त्तः समासः, भावे घञ् । वर्तोऽस्यास्तीति वर्त्ति ।

<pb n="113"/>
<p>कथं पुनर्धवादीनामर्थान्तराभिधानं शक्यमध्यवसातुम् ?</p>
<p>यावता लोकः पदसमुदायादर्थसमुदायमवैति, नावयवात् ।</p>
<p>यदप्युक्‍तं प्रवृत्तिनिवृत्तिसमारोपादिति, तदप्यसारम्, न हि प्रक्षरतीति व्युत्पत्त्या
न्यग्रोधः प्लक्षः, नापि न्यङ्‌रोहतीति व्युत्पत्त्या प्लक्षो न्यग्रोधो भवति; रूढानां हि
धर्मनियमाय यथाकथञ्चिद् व्युत्पत्तिः क्रियते, न तु व्युत्पत्तिवशेन रूढयोऽवतिष्ठन्ते ।</p>
<p>नापि प्रकृतिप्रत्ययवदन्वयव्यतिरेकसमधिगम्या धवादीनां समुदायार्थता ।</p>
<p>यदप्युच्यते शौण्डार्धार्चादिवत् धवशब्दः साहचर्यादिलक्षणया खदिरमुपादत्त इति
तदपि न सम्यक्, सति श्रुत्यर्थसंभवे लक्षणाया अयोगात् । न च खदिरार्थो
धूर्त्तगोमयावल्लक्षयितव्यः, तस्य खदिरशब्देनैव साक्षादभिधानात् ।</p>
<p>एवं तर्हि, यदा धवखदिरादयः समुदायाः प्रविभागेनान्वाचिख्यासिताः, तदा तमेव
समुदायं प्रत्याय्यतयाऽभिसंधायावयवा उपादीयन्ते, न त्ववयवार्थप्रतिपादनाभिप्रायेण ।
अतस्तस्यां युगपदधिकरणवचनतायां समीहितायां समुदायपरत्वादवयवप्रयोगस्य,
तेषामवयवानां प्रत्येकमनेकार्थत्वमुच्यते ।</p>
<p>किं पुनः प्रयोक्‍तुरभिप्रायमनुरुध्यन्ते शब्दाः? येन तदभिसन्धानात् समुदायमभिदध्युः ।</p>
<p>नेत्याह । अन्यत्राप्यवयवाभिधायिनां शब्दानामवयवमुखेन समुदायाभिधानसामर्थ्यं
दृश्यते; यथा सुरभि कुक्लयम्, यन्मधुरं राजादनम् इति । यदि हि सुरभिमधुरशब्दौ
गन्धरसमात्राभिधायिनावपि गन्धरसादिसमुदायान् कुसुमफलविशेषादीन् अवयवमुखेन
नाचक्षाते, कुवलयादिभिः सामानाधिकरण्यं विरुध्यते ।</p>
<p>सत्यमेतत् । अस्ति समुदायाभिधानसामर्थ्यमवयवशब्दानाम्, सुरभि
कुवलयमित्यादौ सामानाधिकरण्येन तदवधार्यते; द्वन्द्वे तु निबन्धनमशक्य—
मवधारयितुमिति तस्यानुपपत्तिः।</p>
<p>नैवम् । समुदायाभिधानस्य प्रक्रान्तत्वात् ।</p>
<p>यद्येवं पद्वीमृद्‌वा(द्व्या)विति समानाधिकरणलक्षणः पुंवद्‌भावः प्राप्नोति ।</p>
<p>उच्यते । अथेह कस्मान्न भवति दर्शनीयाया(:) माता दर्शनीयामाता ?</p>
<p>अथ मतमेतत् प्राक् समासाद् यत्र सामानाधिकरण्यम्, इहापि न दोषो भवति; न
हि प्राक् समासात् सामानाधिकरण्यमत्र विद्यते ।</p>
<p>ननु च वाक्येऽपि समुदायप्रक्रमेणैवावयवपदानां प्रयोगात् कथमुच्यते प्राक्
समासात् सामानाधिकरण्यं नास्तीति ?</p>

<pb n="114"/>
<p>समुदायप्रक्रमस्य निर्निबन्धनत्वेनाप्रतीयमानत्वात् । कुवलयादिशब्दसामाना—
धिकरण्यं हि सुरभिप्रभृतीनामसमासेऽपि समुदायतानिबन्धनम्; इह त्वेकार्थीभावः
समुदायाभिधाने निमित्तमिति वाक्ये सामानाधिकरण्यप्रसिद्धिः ।</p>
<p>एवमपि, विप्रतिषिद्धेषु युगपदधिकरणवचनताया अनुपपत्तिः, यथा सुखदुःखे
जननमरणे, शीतोष्णे इति । सुखादिप्रतिघातेन हि दुःखादयः, दुःखादिप्रतिघातेन च
सुखादय इति ।</p>
<p>नैवम् । सर्व एव शब्दा विप्रतिषिद्धाः, प्लक्षन्यग्रोधावित्यत्रापि, हि प्लक्षशब्दः
प्रयुज्यमानः प्लक्षार्थं संप्रत्याययति, न्यग्रोधार्थं निवर्त्तयति; न्यग्रोधशब्दः प्रयुज्यमानो
न्यग्रोधार्थं प्रत्याययति प्लक्षार्थं निवर्त्तयति । तत्र चेद् युक्ता युगपदधिकरणवचनता
दृश्‍यते, इहापि युक्तं दृश्‍यताम् ।</p>
<p>एवमपि शब्दपौर्वापर्यप्रयोगादर्थपौर्वापर्याभिधानं प्राप्नोति ।</p>
<p>ततः किम्? युगपदधिकरणवचनताया अनुपपत्तिः— प्लक्षन्यग्रोधौ प्लक्षन्यग्रोधा'
इति; यथैव हि शब्दानां पौर्वापर्यं तद्‌वदर्थानाम/?/पि स्यात् ।</p>
<p>नैवम् । एवं सति द्विवचनबहुवचनयोरप्यनुपपत्तिः; प्लक्षशब्दो हि सार्थको निवृत्तः;
न्यग्रोधशब्द उपस्थितः; स चैक एकार्थ इति तस्मादेकवचनमेव प्राप्नोति । विग्रहे खल्वपि
युगपदधिकरणवचनता दृश्‍यते, किं पुनः समासे । तद्‌यथा 'द्यावा ह क्षामा' 'द्यावा
चिदस्मै पृथिवी सन्नमेते' इति (ऋवे. १०.११.१, २.१२.१३)</p>
<p>समुदायात् सिद्धमिति चेत्, तन्न, समुदायस्यैकार्थत्वात्; एकार्था हि समुदाया
भवन्ति । तद्‌यथा शतम्, यूथम्, वनमिति । नायमेकार्थः । किंतर्हि । द्व्‍यर्थो बह्वर्थश्‍च ।
प्लक्षोऽपि द्व्यर्थः;, न्यग्रोधोऽपि द्व्यर्थः ।</p>
<p>यद्येवम् अनेकार्थत्वाद् 'बहुषु बहुवचनमि' (१.४.२१)—ति बहुवचनं प्राप्नोति?
तन्न, बहुत्वाऽभावात् (मभा. २.२.२९ ); याभ्यामेवात्रैको द्व्यर्थस्ताभ्यामेवाऽपरोऽपि ।
यद्येवमन्यवाचकेन शब्देनान्यस्य वचनं नोपपद्यते ।</p>
<p>एवं तर्हि प्लक्षस्य न्यग्रोधत्वान्न्यग्रोधस्य च प्लक्षत्वात् स्वशब्देनैवाभिधानं
भविष्यतीति (मभा. २.२.२९) ।</p>
<p>कथं पुनः प्लक्षोऽपि न्यग्रोधो न्यग्रोधोऽपि प्लक्षः स्यात् ?
यावता कारणाद् द्रव्ये शब्दसन्निवेशो भवति ।</p>
<p>कारणाद्द्रव्ये शब्दसन्निवेश इति चेत् कारणमुक्तं पुरस्तात् यदि प्रक्षरतीति प्लक्षः

<pb n="115"/>
न्यग्रोधेऽप्येतद् भवति, यदि न्यङ् रोहतीति न्यग्रोधः, प्लक्षेऽप्येतद् भविष्यतीति ।</p>
<p>दर्शनं वै हेतुः । न च न्यग्रोधे प्लक्षशब्दो दृश्यते । दर्शनं हेतुरिति चेत् तुल्यमेतद्
भवति प्लक्षेऽपि न्यग्रोधशब्दो दृश्यते ।</p>
<p>नन्वेतद् ब्रवीमि— 'नैषं लोके संप्रत्ययोऽस्ति, न हि प्लक्ष आनीयतामित्युक्‍ते
न्यग्रोध आनीयते ।'</p>
<p>द्वन्द्वविषयमेवैतद् द्रष्टव्यम् ।</p>
<p>युक्तं पुनर्यन्नियतविषया नाम शब्दाः स्युः?</p>
<p>वाढं युक्तम्, अन्यत्रापि दर्शनात्; तद् यथा समानेऽपि रक्‍ते वर्णे गौर्लोहित इति
भवति, अश्‍वः शोणित इति । समाने शुक्ले वर्णे गौः श्‍वेत इति भवति अश्‍वः कर्क इति ।</p>
<p>यदि तर्हि प्लक्षोऽपि न्यग्रोधः, न्यग्रोधोऽपि प्लक्षः, एकेनैवोक्तत्वादपरस्य
प्रयोगोऽनुपपन्नः । अनुक्तः प्लक्षेण न्यग्रोध इति कृत्वा न्यग्रोधशब्दः प्रयुज्यते ।</p>
<p>कथमनुक्तः? यदिदानीमेवोक्तं प्लक्षोऽपि न्यग्रोधः, न्यग्रोधोऽपि प्लक्ष इति ।
सहभूतावन्योन्यस्यार्थमाहतुः, न पृथग् भूतौ ।</p>
<p>किं पुनः कारणम् ?</p>
<p><b>शब्दशक्‍तेः स्वभावः ।</b> प्रतिनियता हि वृत्तिवाक्ययोः शब्दानामभिधानशक्तिः,
तद्‌यथा शस्त्रीश्‍यामा देवदत्ता' इति । 'उपमानानि सामान्यवचनैः' (२.१.५५) इति समासे
शस्त्रीशब्देनावच्छिद्यमानविशेषावरुद्धः श्‍यामाशब्दो यद्यपि न सामान्यवचनः तथाप्यसौ
देवदत्तायामुपमीयमानायां वर्त्तते शस्त्रीव श्यामा देवदत्तेति, तदिदमुक्तं 'प्रागभिसम्बन्धाद्
यः सामान्यवचन' (मभा. २.१.५५ वा—२) इति । समासमभिसम्बन्धवचनेन दर्शयति;
यतस्तत्र विनिवृत्तविशेषान्तराकाङ्क्षाणि यथासमीहितविशेषाऽवरुद्धानि पदानि ।
सोऽयं वृत्तिवाक्ययोर्विशेषः ।</p>
<p>किञ्च, निष्कौशाम्बिः, निर्वाराणसिरिति भेदे सति निरादीनां न क्रान्ताद्यर्थसंभवः
(मभा. २.४.२६)। अपि च 'गौर—खर—वदरण्यम्' (मभा. २.१.६९),
'लोहितशालिमान् ग्रामः' इति ।</p>
<b><lg>
  <l>प्राग्वृत्तेर्जातिवाचित्वं न च गौर—खरादिषु ॥ ५० ॥</l></lg></b> (वाप. ३ वृत्तिः ३९)
<b><lg>
  <l>यथा स्निग्धकिसलयमरण्यं मत्तमातङ्गं वनमिति ।</l>
  <l>वृत्तिरन्यपदार्थे या तस्या वाक्येष्वसंभवः ॥ ५१ ॥</l></lg></b> (वाप. ३ वृत्तिः ३८)

<pb n="116"/>
<p>एवं च प्लक्षन्यग्रोधौ प्राथमकल्पिकौ कौचित्, क्रियया गुणेन वा प्लक्ष इवायं
प्लक्षः, न्यग्रोध इवायं न्यग्रोध इति । तत्र प्लक्षावित्युक्ते संदेहः स्यात्— 'किमिमौ प्लक्षावेव
आहोस्वित् न्यग्रोधावेव, अथवा प्लक्षन्यग्रोधाविति । तत्राऽसन्देहार्थो न्यग्रोधशब्दः
प्रयुज्यते । सेयं युगपदधिकरणवचनता दुःखा दुरुपपादा च (मभा. २.२.२९)।</p>
<p>यदपि चास्या ज्ञापकं 'द्यावा च क्षामा' इति, तदपि छान्दसम् । इदं तर्हि
ज्ञापकमस्तु 'परवल्लिङ्गं द्वन्द्वतत्पुरुषयोः' (२.४.२६), पूर्ववदश्‍वबडवौ (२.४.२७)।
यदि ह्यत्र 'कुक्कुटमयूर्या'—(२.४.२६ वा. २. मभा. काशिके)— वित्यादिषु सहविवक्षा न
स्यात् अनर्थकः सूत्रारम्भः स्यात् ।</p>
<p>ननु च तत्पुरुषस्योत्तरपदार्थप्रधानत्वात् तत्र परवल्लिङ्गतातिदेशोऽनर्थकः ।</p>
<p>नानर्थकः, तत्पुरुषस्य क्वचित् पूर्वपदार्थप्रधानत्वात्, यथा 'अर्धं' पिप्पल्या
अर्धपिप्पली (२.४.२६ मभा.), पूर्वं कायस्य पूर्वकायः, उत्तरं शरीरस्योत्तरशरीरम् इति ।
यद्येवं 'प्राप्तो जीविकां प्राप्तजीविकः, निष्क्रान्तः कौशाम्ब्या निष्कौशाम्बिः, अलंकुमार्यै
अलंकुमारिः' इत्यत्रापि परवल्लिङ्गता प्राप्नोति ।</p>
<p>एवं तर्हि, द्वन्द्वेन सह निर्देशाच्चार्थाविषयोऽत्र तत्पुरुषो गृह्यते; यथा
१'क्रयाक्रयिका, पुटापुटिका, फलाफलिकेति, २अश्‍वमतल्लिका कुमारीतल्लजकः,
गोप्रकाण्डम्' इति । अत्र हि, यथा धवश्‍च खदिरश्‍चेति युगपदधिकरणवचनतायां तथा
समानाधिकरणतायामपि विशेषणविशेष्यभावेन संमूर्च्छन्ताविवान्योन्यमर्थौ भवतः ।
तथाहि प्रयोजनवत्तया महत्त्वाश्रयश्‍चासावल्पमूल्यत्वेन लघुत्वात् क्रयिका चेत्युपपद्यते
नीलोत्पलादिवद् विशेषणविशेष्यभावः । एवं फलाफलिका, पुटापुटिकेति ।
अश्‍वमतल्लिकेत्यत्राश्‍वशब्दः प्रवर्त्तमानः सर्वाश्‍वावग्रहरूपेण प्रवर्त्तते; मतल्लिकाशब्दः
प्रशंसावचन प्रवर्त्तमानो विशिष्टावग्रहरूपेणावच्छिनत्ति । यादि वा— मतल्लिकेत्येतत्
प्रशंसावचनं न्यूनाधिकभावमनपेक्ष्य प्रवर्त्तमानमनेनैव धर्म्मेण सर्वयोग्यं सत् अश्‍व
इत्यनेन विशिष्टायां योग्यतायां नियम्यते । ततो यथा शुक्लः कृष्णश्‍चायं मृगः सारङ्गः
शबल इति वा तथा ऽश्‍वमतल्लिकेत्येतदुभयरूपोऽर्थ इत्युभयमुभयेन सन्निवेश्‍यते । एवं
कुमारीतल्लजकः गोप्रकाण्डमिति ।</p>
<!-- NOTES pg=116!-->
१. 'महान् क्रयः क्रयः, अल्पीयाँस्तु क्रयिका' इति न्यासः । मभा. २.१.६० वा. ५ ।
२. काशिका २.१.६६ ।

<pb n="117"/>
<p>यद्येवम् अर्धपिप्पलीत्यादिषु षष्ठीसमासापवादेषु परवल्लिङ्गता न प्राप्नोति ।</p>
<p>नैवम् । तत्रापि अर्धं च तत् पिप्पलीति चार्धपिप्पलीति, पूर्वश्‍चासौ कार्यश्‍च
पूर्वकाय इति सामानाधिकारण्यमेव परमार्थः । अत एव यत्र सामानाधिकरण्यस्यासम्भवः
तत्र षष्ठीसमास एव भवति, यथा— वेद्यर्धं दाक्षिणं मेरोः (?), स्वरार्धम्, चूडिकार्धम्,
पणार्धम् इति । न चार्धादीनामेवैष नियमः, यतोऽन्यत्रापि सामानाधिकरण्यस्य
विवक्षाऽविवक्षाभ्यामुभयथा तत्पुरुषो भवति, तद्यथा 'अग्रहस्तः, हस्ताग्रम्, १तलपादः,
पादतलम्' इति (मभा. २.२.६९, न्यासश्‍च) ॥</p>
<p>ननु च 'चार्थे द्वन्द्वः' (२.२.२९) इत्युच्यते २चश्‍चाव्ययं तेन समासस्याव्ययसंज्ञा
प्राप्नोति ।</p>
<p>नैष दोषः । ३पाठेनाव्ययसंज्ञा क्रियते । न च समासस्तत्र पठ्यते ।</p>
<p>मा भूदपाठे संज्ञा तथाप्यभिधेयवल्लिङ्गवचनानि भवन्ति, यश्‍चेहार्थोऽभिधीयते, न
तस्य लिङ्गसंख्याभ्यां योगोऽस्ति । नेदं वाचनिकम् अलिङ्गता असंख्यता च । किं तर्हि ?
स्वाभाविकमेतत् । तद्यथा समानमीहमानानामधीयानानां केचिदर्थेन युज्यन्ते, अपरे न;
चेदानीं कश्‍चिदर्थवानित्यतः सर्वैरर्थवद्भिः शक्यं भवितुम्, कश्‍चिद् वाऽनर्थक इति
सर्वैरनर्थकैः । तत्र किमस्माभिः शक्‍यं वक्‍तुम्, यत् प्राक् समासात् लिङ्गसंख्याभ्यां योगो
नास्ति, समासे च भवति ।</p>
<p>अथवा आश्रयतो लिङ्गवचनानि भविष्यन्ति । गुणवचनानां हि शब्दानामाश्रयता
लिङ्गवचनानि भवन्ति । तद्‍यथा शुक्‍लं वस्त्रम्, शुक्‍ला शाटी, शुक्‍लः कम्बलः, शुक्‍लौ
कम्बलौ, शुक्‍लाः कम्बला इति । यदसौ द्रव्याश्रितो भवति गुणस्तस्य यल्लिङ्गं वचनं च
<!-- NOTES pg=117!-->
१. २.२.३—अष्टाध्याय्यां 'तलाग्रादयश्‍चे'ति भोजस्य योगः । स च वामनस्यानुकारः । तथाहि काव्यालङ्कारसूत्रवृत्तिः—
५.२.२०— हस्ताग्राग्रहस्तादयो गुणगुणिनोर्भेदाभेदात् । हस्ताग्रमग्रहस्तः पुष्पाग्रमग्रपुष्पम् इत्यादयः प्रयोगाः
कथम् 'आहिताग्न्यादिषु अपाठात्, पाठे वा तदनियमः स्यात् ।' आह गुणगुणिनोर्भेदाऽभेदात् । तत्र
भेदात् हस्ताग्रादयः, अभेदाद् अग्रहस्तादय' इति ।
२. मभा. २.२.२९ ।
३. पाठेन— 'सूत्रगतेने'ति भावः
वस्तुतस्तु व्याहारमात्रगत एष भेदो, न तु व्यवहारेऽपि । अत एव पत्नीति वक्‍तव्ये 'दारा' इत्युच्यमानं
न दोषाय । व्याहार एव हि परायणं शिष्टानां व्यवहारनियमने ।
राघवेणाऽत्र नाङ्गीकृतः पाण्डुलेखनिगडः, अर्थसङ्गतिं पश्‍यता । धन्य एष ।

<pb n="118"/>
तद् गुणस्यापि; यदसौ द्रव्यं श्रितो भवति समासः, लिङ्गं वचनं च तत् समासस्यापि
भविष्यति ।</p>
<p>अथेह कस्मान्न भवति— याज्ञिकश्‍चायं वैयाकरणश्‍च, कठश्‍चायं बह्वचश्‍च,
औक्‍थिकश्‍चायं मीमांसकश्‍चेति? शेष इति वर्त्तते—</p>
<b><lg>
  <l>उपास्नातं स्थूलसिक्तं तूष्णींगङ्गं महाह्रदम् ।</l>
  <l>द्रोणं चेदशको गन्तुं मा त्वा ताप्तां कृताकृते ॥ ५२ ॥</l>
</lg></b>
<p>इत्येतन्न सिद्ध्यति ।</p>
<p>नैष दोषः । अन्यद्धि कृतमन्यदकृतम् । चार्थे द्वन्द्ववचने असमासेऽपि
चार्थसंप्रत्ययादनिष्टं प्राप्नोति ।</p>
<b><lg>
  <l>अहरहर्नयमानो गामश्‍वं पुरुषं पशुम् ।</l>
  <l>वैवस्वतो न तृप्यति सुराया इव दुर्मदी ॥ ५३॥</l></lg></b> (मभा. २.२.२९)
<p>इन्द्रस्त्वष्टा वरुणो वायुरादित्य (तैआ. ६.५.३; मभा. २.२.२९) इति ।</p>
<p>नैष दोषः । इह 'चे द्वन्द्व' इतीयता सिद्धम् ।</p>
<p>कथं पुनश्‍चे नामवृत्तिः स्यात् ?</p>
<p>शब्दो ह्येष शब्देऽसम्भवादर्थे कार्यं विज्ञास्यते । सोऽयमेवं सिद्धे सिद्धे सति
यदर्थग्रहणं करोति तस्यैतत् प्रयोजनम् । यथैवं विज्ञायेत 'चकृतेऽर्थे चार्थ' इति ।</p>
<p>(न चकृतेऽर्थे चार्थः)</p>
<p>कः पुनश्‍चकृतोऽर्थः ?</p>
<p><b>समुच्चयः, अन्वाचयः, इतरेतरयोगः, समाहार</b> इति ।</p>
<p>तत्र द्वयोः सापेक्षत्वात् समासो न भवति (समासो भवति) ।</p>
<p>द्वयोस्तु भवतीति प्रतिपादितं पुरस्तात् ।</p>
<p>ननु चैवं 'चकृतोऽर्थश्‍चार्थ' इति पक्षे प्लक्षन्यग्रोधावित्यत्र प्लक्षश्‍च न्योग्रोधश्‍चेति
विग्रहः प्राप्नोति; यावता प्लक्षश्‍च न्यग्रोधश्‍चेत्यप्युक्‍ते गम्यत एतत् प्लक्षोऽपि
न्यग्रोधसहायः, न्यग्रोधोपि प्लक्षसहाय इति ।</p>
<p>तत्र को दोषः स्यात् ?</p>
<p>प्लक्षौ च न्यग्रोधौ चेति यदुक्तं तन्न घटते । युगपदधिकरणवचनता—
प्रदर्शनमात्रपरमेतत्, न त्वयमेव परमार्थः ।</p>
<p>एवं हि क्रियमाणे एकश्‍च विंशतिश्‍च एकविंशतिः, द्वौ च दश च द्वादशेति

<pb n="119"/>
द्विवचनं बहुवचनं च प्राप्नोति ।</p>
<p>किं पुनरेकविंशतिरित्यादयो द्वन्द्वाः ?</p>
<p>बाढम् । एकाधिका विंशतिरिति पक्षे हि संख्यास्वरो न प्राप्नोति । स हि
शतसहस्त्रमिति षष्ठीसमासे मा भूदिति द्वन्द्व एवाभ्यनुज्ञायते ।</p>
<p>यद्येवमितरेतरयोगपक्षे द्विवचनम्, समाहारपक्षे च नपुंसकत्वं प्राप्नोति ।</p>
<p>नैवम्, 'लिङ्गमशिष्यं लोकाश्रयत्वा' —दिति समाहारेऽपि नपुंसकत्वं न भविष्यति ।
अथ द्वादशेत्यत्रापि समाहारः कस्मान्न भवति आ दशभ्यः संख्याः संख्येय एव वर्त्तते;
अत उद्‌भूताऽवयवसमुदायतायामितरेतरयोग एव प्राप्नोति; यथा 'अधिकरणैतावत्त्वे च
(२.४.१५), दशेमे मार्द्दङ्गिकपाणविका (काशिका २.४.१५) इति ॥</p>
<p>तदेतत् कृत्तद्धितसमासभेदाद् विभक्‍तावयवं त्रिधा प्रातिपदिकमभिहितम् ।</p>
<p>(<b>२. अविभक्‍तावयवं प्रातिपदिकम्</b>)</p>
<p>अथाविभक्‍तावयवमुच्यते । तदपि (अविभक्‍तावयवमपि) प्रातिपदिकं त्रिधा —</p>
<p><b>१. नामरूपम्, २. अव्ययरूपम् ३. निपातरूपं</b> च । तत्र —</p>
<p>(<b>१. नामरूपम्</b>)</p>
<p><b>अनपेक्षितशब्दव्युत्पत्तीनि सत्त्वभूतार्थाभिधायीनि च नामानि ।</b></p>
<p>तानि त्रिधा— <b>१. एकार्थानि, २. अनेकार्थानि ३. एकानेकार्थानि</b> चेति । तत्र—
<b>एकार्थानि</b> यथा— वृक्षः, कुण्डम्, कुमारी, डित्थः, शुक्‍लः, शीघ्रः, इन्द्रः, शक्रः,
पुरन्दरः, कोष्ठः, कुसूल इति ।</p>
<p><b>अनेकार्थानि</b> यथा— अक्षाः, माषाः, पादाः, अवयः, हरयः, गावः, भूतयः,
पुण्डरीकम्, पुष्करम्, साम, ललाम इति ।</p>
<p><b>एकानेकार्थानि</b> यथा— दस्त्रौ, नासत्यौ, पुष्पवन्तौ, उभौ, रोदसी, रोदस्यौ, दाराः,
वर्षाः, आपः, वनम्, पङ्क्तिः, सेना इति ।</p>
<p>(<b>२. अव्ययरूपम्</b>)</p>
<p><b>प्रायेणालिङ्गसंख्याशक्तीनि अव्ययानि ।</b></p>
<p>तान्यपि त्रिधा <b>१. द्रव्यवचनानि, २. गुणवचनानि ३. संबन्धवचनानि</b> चेति । तेषु
<b>द्रव्यवचनानि</b> यथा— स्वः, प्रातर्, दिवा, दोषा, नक्तम्, सायम्, विहायसा, भूः,
कम्, शम्, शंयो, मय इति ।</p>

<pb n="120"/>
<p><b>गुणवचनानि</b> यथा—उच्चैः, नीचैः, सुष्ठु, अपष्ठु, मुधा, अद्‌धा, मृषा, मिथ्या,
अलम्, बलवत्, पृथक्, विष्वक् इति ।</p>
<p><b>संबन्धवचनानि</b> यथा— समया, निकषा, बहिः, अन्तः, अन्तरेण, ऋते, आरात्,
युगवत्, साकम्, सार्धम्, अमा, सह इति ।</p>
<p>(<b>३. निपातरूपम्</b>)</p>
<p><b>असत्त्ववचनाश्‍चादयो निपाताः ।</b> तेऽपि त्रिधैव —</p>
<p><b>१. स्वतन्त्राः, २. परतन्त्राः ३. विशेषपरतन्त्राश्‍च</b> । तेषु —</p>
<p>(<b>स्वतन्त्राः</b>) अस्त्यादयः स्वतन्त्राः । यथा— अस्ति, असि, अस्मि, एहि, ब्रूहि, मृदु
(द्‌नु) हि, मन्ये, जाने, पश्‍य, पश्‍यत, स्यात् इति ।</p>
<p>(<b>परतन्त्राः</b>) कर्मप्रवचनीयाश्‍चादयः परतन्त्राः । वृक्षमनु विद्योतते, उपार्जुनं योद्धारः,
अप त्रिगर्त्तेभ्यो वृष्टो देवः, अभिमन्युरर्जुनतः प्रति, यदत्र मां
प्रतिस्यात्, अधिब्रह्मदत्ते पञ्चालाः, अहं च त्वं च वृत्रहन्, वायुर्वा त्वा
मनुर्वा त्वा, अहमेव पशूनामीशे, सरोजमिव ते मुखम्, न नूनमस्ति
नोश्‍वः, कः स्विदेकाकी चरति इति; (तैसं.७.४.१८.१)।</p>
<p>(<b>विशेषपरतन्त्राः</b>) गतिप्रादयो <b>विशेषपरतन्त्राः</b> । यथा— प्रकरोति, पराकरोति,
ऊरीकरोति, १गुलुगुधाकरोति (काठकसं. २५.१), कारिकाकरोति,
खाट्करोति, पटपटाकरोति, तिरस्करोति, पुरस्करोति, श्रद्धा, अन्तर्धिः इति ॥</p>
<p>(<b>३. अनुकरणप्रतिपदिकम्</b>)</p>
<p>अथानुकरणम् । तदपि त्रिधैव —</p>
<p>(<b>१. साध्वनुकरणम्, २. असाध्वनुकरणम् ३. अव्यक्तानुकरणं</b> च ।</p>
<p>(<b>१. साध्वनुकरणम्</b>)</p>
<p>(तत्र२ <b>साध्वनुकरणं</b> द्वेधा सार्थकं निरर्थकं च) । तयोः—</p>
<p><b>सार्थकं</b> यथा— 'द्विःपचत्वित्याह' अग्नी इत्याह, पचतीत्याह । अत्र सार्थकत्वात्
'तिङ्ङतिङः (८.१.२८) इति निघातः,'ईदूदेद्‌द्विवचनं प्रगृह्यम् (१.१.११)
इति प्रगृह्यत्वम्, तिङ्न्तत्वादप्रातिपादिककार्यत्वे सुबुत्पत्तिश्‍च न
भवतीति ।</p>
<!-- NOTES pg=120!-->
१. 'गुलुगुधा पीडार्थे' १.४.६१ काशिका ।
२. कोष्ठकगता पङ्क्तिरस्माभिरुपकल्पिता याथापूर्व्यं प्रमाणीकृत्य । राघवः पुनरे वं (तत्र प्रथमं सार्थकं,
निरर्थकं च)। अत्र याथापूर्व्यं नान्वापालीतिं विमृश्‍यम् ।

<pb n="121"/>
<p><b>निरर्थकं</b> यथा— 'सुः पूजायाम्' (१.४.९४) 'अपिः पदार्थसंभावनान्ववसर्ग—
गर्हासमुच्चयेषु' (१.४.९६) 'चः समुच्चये' (?)३ । अत्रार्थस्यानुकरणात्
स्वस्वरूपत्वाच्च प्रातिपदिकत्वे सुपः श्रवणं भवतीति ।</p>
<p>(<b>असाध्वनुकरणम्</b>) द्वितीयम् अशक्तिजम् अपभ्रंशश्‍च ।</p>
<p><b>तत्राशक्तिजं</b> यथा— अहो ऋतक इति वक्‍तव्ये शक्तिवैकल्याद् 'अहो लृतक' इत्याह ।</p>
<p><b>अपभ्रंशो</b> यथा— 'हेरयो हेरय' इति वक्‍तव्ये असुरा 'हेलयो हेलय' इति वदन्तः
पराबभूवुः ।</p>
<p>(<b>अव्यक्तानुकरणं</b>) तृतीयम् निरुल्लेखं सोल्लेखं च । तयोः —</p>
<p><b>निरुल्लेखं</b> यथा— पटत्पटदिति करोति पटपटायते ।</p>
<p><b>सोल्लेखं</b> यथा— तदेतदेवैषा दैवी वागनुवदति स्तनयित्‍नुर्ददद इति । दाम्यत, दत्त,
दयध्वमिति तदेतत्त्रयं शिक्षेद् दमं दानं दयामि'—ति ॥</p>
<p>(<b>६. विभक्तिः</b>)</p>
<p><b>प्रत्ययविशेष एव शक्ति—संख्या—विभागकृद् विभक्तिः</b> । सा त्रिधा —</p>
<p><b>१. तिङ्‍‌विभक्तिः, २. सुब्विभक्तिः, ३. अव्ययविभक्तिश्‍च</b> । तासु —</p>
<p>(<b>१</b>) <b>तिङ्‍‌विभक्तिः</b> षोढा —</p>
<p>१. परस्मैपदविभक्तिः, २. आत्मनेपदविभक्तिः, ३. सार्वधातुकविभक्तिः,
४. आर्धधातुकविभक्तिः, ५. व्यक्तकालविभक्तिः, ६. अव्यक्तकालविभक्तिश्‍च ।</p>
<p>तासु—</p>
<p>परस्मैपदविभक्तिर्यथा पचति, पचतः, पचन्ति;
आत्मनेपदविभक्तिर्यथा पच्यते, पच्येते, पच्यन्ते;
सार्वधातुकविभक्तिर्यथा व्यपच्यत, व्यपच्येतां, व्यपच्यन्त;
आर्धधातुकविभक्तिर्यथा पपाच, पक्‍ता, पक्षीष्ट;
व्यक्तकालविभक्तिर्यथा अपाक्षीत्, अपचत्, पक्ष्यते;
अव्यक्तकालविभक्तिर्यथा पचतु, पचेत्, अपक्ष्यत इति ।</p>
<p>(<b>२</b>) <b>सुब्वि भक्तिरपि</b> षोढा —</p>
<p>१. कारकविभक्तिः, २. सम्बन्धविभक्तिः, ३. शेषविभक्तिः, ४. उपपदविभक्तिः,
५. प्रधानविभक्तिः, ६. संबोधनविभक्तिश्‍च । तासु —</p>
<!-- NOTES pg=121!-->
३. नेदं सूत्रमिति राघवः ।

<pb n="122"/>
<p><b>कारकविभक्ति</b>र्यथा कटं करोति, दात्रेण लुनाति, ब्राह्मणाय ददाति,</p>
<p><b>सम्बन्धविभक्ति</b>र्यथा विद्यया यशः, यूयाय दारु गवां कृष्णा संपन्नक्षीरतमा इति</p>
<p><b>शेषविभक्ति</b>र्यथा मातुः स्मरति, वृक्षस्य पर्ण पतति, माणवकस्य पितरं पन्थानं
पृच्छति,</p>
<p><b>उपपदविभक्ति</b>र्यथा वृक्षं प्रति विद्योतते विद्युत्, नमो देवेभ्यः, ऋते देवदत्तात् ।</p>
<p><b>प्रधानविभक्ति</b>र्यथा देवदत्तः पचति, चैत्रेण पच्यते, वीरः पुरुष इति ।</p>
<p><b>संबोधनविभक्ति</b>र्यथा हे देवदत्त, आगच्छ देवदत्त इति ।</p>
<p>(<b>३</b>) <b>तद्धितप्रत्ययविशेषोऽव्ययविभक्तिः</b> ।</p>
<p>सा द्विधा— <b>१. विभक्तिकार्यवती, २. अविभक्तिकार्यवती</b> च । (तत्र) —</p>
<p><b>१. विभक्तिकार्यवती</b>— 'प्राग्दिशो विभक्तिः' (५.३.१), इति । सा त्रिधा—</p>
<p>१. विभक्‍त्यादेशरूपा, २. प्रत्ययादेशरूपा ३. प्रत्ययरूपा च । तासु—
(<b>विभक्‍त्यादेशरूपा</b>) यथा— पञ्चम्यास्तसिल् (५.३.७), सप्तम्यास्तल्
(५.३.१०), इदमो सः (५.३.११), किमोत् (५.३.१२), भवान्, दीर्घायुः,
आयुष्मान्, देवानां प्रियः, (५.३.१४ मभा.), तेऽन्यासां चेति । यथा— सर्वस्मात्
सर्वतः, यस्मिन् यत्र, तं भवन्तं ततो भवन्तं, एतेन दीर्घायुषा अत्र दीर्घायुषा,
इहायुष्मते, कस्य देवानां प्रियस्य क्‍व दे‍वानां प्रियस्य इति ।</p>
<p>(<b>प्रत्ययादेशरूपा</b>)—'तसेश्‍च' (५.३.८) तसि । स च प्रतियोगे पञ्चम्यास्तसिः
(५.४.४४), 'अपादाने चाहियरुहोः' (५.४.४५), 'अतिग्रहा व्यथनक्षेपेष्वकर्त्तरि
तृतीयायाः' (५.४.४६), षष्ठ्या व्याश्रये (५.४.४८), 'आद्यादिभ्यश्‍च
सर्वविभक्तिः', इति । यथा— 'अभिमन्युरर्जुनतः प्रति', शैलतोऽवतरति,
शीलतोऽविगृह्यते, देवा अर्जुनतोऽभवम्, आदौ आदितः, प्रमाणेन प्रमाणतः इति ।</p>
<p>(<b>प्रत्ययरूपा</b>)— सर्वैकान्यकिंयत्तदः काले दा' (५.३.१५), इदमोर्हिल् (५.३.१६),
प्रकारवचने थाल् (५.३.२३), था हे तौ च च्छन्दसि (५.३.२६), 'इदमस्थमुः'
(५.३.२४), 'किमश्‍च' (५.३.२५) इति । यथा— सर्वदा, एतर्हि, सर्वथा
प्रकथा, इत्थं, कथम् इति ।</p>
<p><b>२. अविभक्तिकार्यपि</b> त्रिथा —</p>
<p><b>१. शब्देक्ता २. अर्थोक्‍ता ३. प्रयोगोक्‍ता</b> च । तासु —</p>
<p><b>शब्दोक्ता</b> यथा— सप्तमीपञ्चमीप्रथमाभ्योऽस्तातिः (५.३.२७), देवमनुष्यपुरुष—

<pb n="123"/>
पुरु—मर्त्येभ्यो द्वितीयासप्तम्योर्बहुलम् (५.४. ५६), इति । यथा— पुरस्ताद्
वसति (५.३.२७, ५.४.५६ काशिका), पुरस्तादागतः, पुरस्ताद् रमणीयम्,
देवत्रा गच्छति, मनुष्यत्रा वसति, पुरुषत्राऽभिनिविशते इति ।</p>
<p><b>अर्थोक्ता</b> 'बह्वल्पार्थाच्छस्‌कारकादन्यतरस्याम्' (५.४.४२), संख्यायाः
क्रियाभ्यावृत्तिगणने कृत्वसुच् (५.४.१७) इति । यथा— बहु देहि बहुशो देहि,
द्वौ द्वौ देहि द्विशो देहि, द्वाभ्यां द्वाभ्यां देहि द्विशो देहि, माषं माषं देहि माषशो
देहि, पञ्च वारान् देहि पञ्चकृत्वो देहि इति ।</p>
<p><b>प्रयोगोक्ता</b>—'तेन तुल्यं क्रिया चेद् वतिः' (५.१.११५), 'तत्र तस्येव'
(५.१.११६) इति । यथा— अग्‍निना तुल्यमयं वर्त्तते अग्‍निवत्, दैवमिव भवन्तं
पश्‍यामि देववत्, ब्राह्मणेन तुल्यमस्मै दीयते ब्राह्मणवत्, व्याघ्रेण तुल्यमस्माद्
बिभेति व्याघ्रवत्, मथुरायामिव पाटलिपुत्रे प्रासादाः मधुरावत्, श्रोत्रियस्येवास्य
शुक्‍ला दन्ताः श्रोत्रियवत् । तद्धितविभक्तिरिति वक्‍तव्ये अव्ययग्रहणम् ।
अधिस्त्रि, प्रत्युरसम्, पारेगङ्गम्, पुरा, स्वयं, साक्षात्, इत्येवमादीनामुप—
संग्रहणार्थमिति ॥</p>
<p>(<b><emph>७. उपसर्जनम्</emph></b>)</p>
<p><b>प्रथमानिर्दिष्टं समास उपसर्जनम्</b> (१.२.४३), '<b>एकविभक्ति चापूर्वनिपाते</b>' (१.२.४४) ।</p>
<p>तत् त्रिधा — <b>१. विशेष्यरूपम्, २. विशेषणरूपम्, ३. तुल्यरूपं</b> च ।</p>
<p>(<b>१. विशेष्यरूपम्</b>)</p>
<p>तत्र विशेष्यरूपं यथा— पुरुषोऽयं व्याघ्र इव पुरुषव्याघ्रः, पूजितोऽश्‍वः
अश्‍वकुञ्जरः, गर्भिणी गौर्गोगर्भिणी, स्तोकोऽग्‍निरग्‍निस्तोकः, कायस्य पूर्वं
पूर्वकायः, अर्धं पिप्पल्या अर्धपिप्पली इति ।</p>
<p>(<b>२. विशेषणरूपम्</b>)</p>
<p>विशेषणरूपं यथा— राज्ञः पुरुषो राजपुरुषः, दन्तानां राजा राजदन्तः, कष्टं श्रितः
कष्टश्रितः, जीविकामापन्न आपन्नजीविकः, नीलमुत्पलं नीलोत्पलम्, उत्तमः
पुरुषः पुरुषोत्तम इति ।</p>
<p>(<b>३. तुल्यरूपम्</b>) तुल्यरूपं यथा— शस्त्रीव श्‍यामा शस्त्रीश्‍यामा, खञ्जश्‍चासौ
कुब्जश्‍चेति खञ्जकुब्जः, निर्गतः कौशाम्ब्या निष्कौशाम्बिः, चित्रा गावोऽस्य
चित्रगुः, अर्धं तृतीयमेषाम् अर्धतृतीयाः (मभा.२.२.२४(वा.२२)), के
सब्रह्मचारिणोऽस्य 'किंसब्रह्मचारी' (मभा.२.२.२४ (वा. २२)) इति ।</p>

<pb n="124"/>
<p>ननु च अर्धं तृतीयमेषामिति अन्यपदार्थो नोपपद्यते, स हि तत्र स्यात्, यत्र येषां
पदानां समासः ततोऽन्यस्य पदस्यार्थो भवति ।</p>
<p>नैष दोषः । अवयवेन विग्रहः समुदायः समासार्थः ।</p>
<p>नन्वेवं सति, '<b>असि—द्वितीयोऽनुससार पाण्डवम्</b>' (मभा.), '<b>संकर्षणद्वितीयस्य
बलं कृष्णस्य वर्धतामि</b>'—त्यादिषु द्वयोर्द्विवचनमिति द्विवचनं प्राप्‍नोति ।</p>
<p>नैवम् । असिर्द्वितीयो यस्येत्यन्यपदार्थेनैक एवोच्यते । यथा—'<b>जनार्दनस्त्वात्मचतुर्थ
एव</b>' {६.३.५ (२) मभा.} इति । यदि वा द्वितीयशब्दोऽयमस्ति तृतीयान्तः संख्यापूरणः ।
अस्ति चाव्युत्पन्नः सहायवाची, तस्येह ग्रहणम् असिद्वितीयोऽसिसहाय इत्यर्थः ।</p>
<p>आत्मचतुर्थ इति कोऽयं समासः ?</p>
<p>नन्वन्यपदार्थ 'आत्मा चतुर्थः अस्ये'—ति । आत्मना चतुर्थ इति तत्पुरुषः कस्मान्न
भवति ? 'आत्मनः पूरणे' (६.३.६) इति तृतीयाया अलुक्‍प्रसङ्गात् ।</p>
<p>यद्येवम् अलुक् न वक्‍तव्यः—'आत्मना चतुर्थ इति वाक्यं भविष्यति, आत्मचतुर्थ
इति च वृत्तिः ।</p>
<p>न चात्मचतुर्थ इत्युक्‍ते बहुव्रीहौ तत्पुरुषे वाऽर्थभेदो विद्यते, उभयथाऽपि
चतुःसंख्योपलक्षित— समुदायः प्रतीयते ।</p>
<p>नैवम् । एवं सति, 'राज्ञः सखा' राजसख इत्यप्युक्‍ते संबन्धादेतद् गन्तव्यम्—नूनं
राजा अस्य सखा; राजसखेति चोक्ते गन्तव्यमेतत् 'राज्ञः सखाऽयम्' इति । ततश्‍च
बहुव्रीहितत्पुरुषयोरन्यतरो न प्राप्‍नोति ।</p>
<p>मैवम् । अस्त्यत्र विशेषः— तत्पुरुषे समासान्तो भवति 'यथा स्वस्ति १सोमसखाय
ते' {तैसं. १.२.४.२, मभा. २.१.२४(५)}, बहुव्रीहौ न भवति । यथा— 'वृत्रं जहि
मरुत्सखे!'२ इति ।</p>
<p>इहापि तर्ह्यस्ति विशेषः— तत्पुरुषे ३आत्मनाचतुर्थसाध्यमेतत्, बहुव्रीहौ
'आत्मचतुर्थ— साध्यमेतदि'ति । अपि च
<!-- NOTES pg=124!-->
१. स्वयं भोज एव वेदमन्त्रानन्यथयते । तथाहि अत्र संहिता—'स्वस्ति सोमसखा पुनरेहीति पाठः, स एव
च महाभाष्ये—रा ।
२. कुत्रत्यमिदं वचनमिति प्रश्‍ने राघवोऽब्रूत आकरो नैव ज्ञायत इति । वयं तु मन्यामहे तदिदं भोजवचनमेवेति ।
३. अलुगापत्तिरियम् ।

<pb n="125"/>
अन्यथाजातीयः प्रत्यक्षेणार्थसंप्रत्ययः,अन्यथाजातीयः खल्वनुमानेन भवति ।
तत्रायं राज्ञः सखा, आत्मना चतुर्थ इति प्रत्यक्षेण, सम्बन्धस्य उभयनिष्ठत्वान्नूनं
राजाऽप्यस्य सखा, आत्माऽप्यस्य चतुर्थ इत्यनुमानेन । एवं बहुव्रीहावपि द्रष्टव्यम् ।</p>
<p>अथ यथात्मचतुर्थ इति समुदायस्यैकार्थत्वादेकवचनम् एवम् अर्धतृतीया इत्यत्रापि
कस्मान्न भवति ?</p>
<p>अन्येऽप्येकार्थाः समुदाया भवन्ति । तद्‍यथा— शतम्, यूथम्, वनमिति ।</p>
<p>विषम उपन्यासः । आत्मचतुर्थ इत्यत्र हि बहुव्रीहिणोपसर्जनीकृतप्रतीयमाना—
परसंख्येयसमानाधिकरणात्मचतुर्थशब्दशक्‍त्यभिधेयो जनार्दन एकोऽस्येत्यन्यपदार्थः
प्रतिपाद्यते; इह तु अर्धतृतीयशब्दशक्‍त्यभिधेयास्त्रयः संख्येयाः ।</p>
<p>तत्र यद्येकवचनं वाक्ये वृत्तौ वा भवति केषां तदर्धं तृतीयं भवति ?</p>
<p>नन्वेवमपि अर्धतृतीया द्रोणा इति द्रोणशब्दः समुदाये वृत्तो नार्धे वर्त्तते ।</p>
<p>नैष दोषः । समुदायेषु वृत्ताः शब्दा अवयवेष्वपि वर्त्तन्ते । तद्‍यथा पूर्वे पञ्चालाः,
उत्तराः कुरवः {मभा. २.२.२४(२५)},</p>
<p>अथ द्वौ द्रोणावर्धाढकं च कर्त्तव्यमर्धतृतीयद्रोणा इति ।</p>
<p>न कर्त्तव्यम् ।</p>
<p>समुदाये शब्दाः प्रवृत्ताः तेष्ववयवेषु वर्त्तन्ते, योऽवयवस्तं समुदायं न व्यभिचरति
(मभा. २.२.२४), यथा द्रोणार्धं द्रोणम् । आढकार्धमाढकमिति ।</p>
<p>यद्यर्धं तृतीयमनयोरिति विग्रहः क्रियते तो दोषः स्यात् ? षष्ठ्यर्थो नोपपद्यते ।</p>
<p>किं हि द्वयोस्तृतीयमर्धं भवति ? भवानपि पृष्टो व्याचष्टाम् ।</p>
<p>अथेह देवदत्तस्य भ्रातेति कः सम्बन्धार्थः ?</p>
<p>एकस्मात् प्रादुर्भाव इति चेत्, वार्त्तं तत, तद्‍यथा आर्थिकानामेकप्रतिश्रयद्विजानां
प्रातरुत्थाय विप्रतिष्ठमानानां न कश्‍चित् परस्परमभिसम्बन्धो भवति एवंजातीयं भ्रातृत्वं
नाम, तत्र चेद् युक्‍तः षष्ठ्यर्थो दृश्यते इहापि युक्‍तो दृश्‍यताम् । द्वयोर्ह्यनुजन्मा तृतीयो
भवति । दृश्‍यते चान्यत्रापि द्वयोस्तृतीयेन संबन्धः । तद्‍यथा— (रघुवंशे ६.२९)</p>
<b><lg>
  <l>निसर्गभिन्नास्पदमेकसंस्थमस्मिन् द्वयं श्रीश्‍च सरस्वती च ।</l>
  <l>कान्त्या गिरा सूनृतया च योग्या त्वमेव कल्याणि ! तयोस्तृतीया ॥ ५४ ॥</l></lg></b> इति ।
<p>नन्वेवम् अर्धतृतीया आनीयन्तामित्यर्धानयनं न प्राप्‍नोति, बहुवचनं च नोपपद्यते ।</p>

<pb n="126"/>
<p>नैष दोषः । भवति हि बहुव्रीहौ तद्गुणसंविज्ञानमपि/?/ । तद्‌यथा—
'शुक्लवाससमानय,' लोहितोष्णीषा ऋत्विजः प्रचरन्तीति तद्गुण आनीयते,
तद्गुणाश्‍च प्रचरन्ति । बहुवचनं तु द्वित्रादिवदुपपद्यते इति । तत्र यथा आनीयन्तामिति
त्रयाणामिव द्वयोरप्यानयनपक्षे बहुवचनमुपपन्नं भवति, तथेहापि भविष्यति ।</p>
<p>विषम उपन्यासः । तत्र हि द्वौ वेत्युक्‍तो त्रयो वेति गम्यते, त्रयो वेत्युक्‍ते द्वौ वेति गम्यते;
सैषा समानाधिकरणपदार्थपञ्चकाधिष्ठाना वाक् । तत्र युक्तं बहुवचनम्, इह त्वर्धं
तृतीयमनयोरित्युक्तं, यद्यपि गम्यते त्रयाणां पूरणस्तृतीयो भवतीति तथापि
समासेऽन्यपदार्थपरतया द्वयोरेवाभिधानाद् बहुवचनस्य नोत्पत्तिः । तद्गुणसंविज्ञानमपि
समासाभिधानपक्ष एवोपपद्यते, समासश्‍च सामर्थ्ये सति भवति, <b>सामर्थ्यं च
वृत्तिवाक्ययोरैकार्थ्यम्</b>, तच्च तदोपजायते, यदि वृत्ताविव वाक्येऽपि समासार्थस्य
बहुवचनं भवति ॥</p>
<p>अथ 'किंसब्रह्मचारी'—ति कोऽयं समासः? के सब्रह्मचारिणोऽस्येति ।</p>
<p>कः सब्रह्मचारीति कर्मधारयः कस्मान्न भवति?</p>
<p>भवति, यदि क्षेपो गम्यते, यथा किंराजा यो न रक्षति, किंगौः यो न वहति ।</p>
<p>केषां सब्रह्मचारीति तत्पुरुषस्तर्हि भवतु कठ इति प्रतिवचनं नोपपद्यते । न ह्यन्यत्
पृष्टेनान्यदाख्येयम्, अतः कठानामिति प्रतिवक्‍तव्यं भवति ।</p>
<p>बहुव्रीहावप्येतत् तुल्यमेव, तत्राऽपि के सब्रह्मचारिणोऽस्येति बहुवचनप्रश्‍ने कठ
इति नैकवचनेनोत्तरं भवति ।</p>
<p>बहुव्रीहावप्येतत् तुल्यमेव, तत्राऽपि के सब्रह्मचारिणोऽस्येति बहुवचनप्रश्‍ने कठ
इति नैकवचनेनोत्तरं भवति ।</p>
<p>नैष दोषः । 'अग्‍नौ करवाणी'— (मभा. २.२.२४)—ति न्यायेन भविष्यति ।
तद्‍यथा कश्‍चिदाह— 'अग्‍नो करवाणीति, तत्र कुर्विति तत्कर्त्तर्यनुज्ञाते कर्माप्यनुज्ञातं
भवति, अपर आह 'अग्‍नौ करिष्ये, तत्र क्रियतामिति कर्मण्यनुज्ञाते कर्त्ताप्यनुज्ञातो
भवति । एवं यथैव के सब्रह्मचारिणोऽस्येत्युक्‍ते कठा इति प्रत्युक्‍ते सम्बन्धादेतद् गम्यते
अयमपि कठः, तथा कठ इत्यप्युक्ते संबन्धादेतदवगन्तव्यं तेऽपि कठाः । समासेन तु
प्रतिनिर्देष्टुमशक्यम्, उपसर्जनं हि तत्र ते भवन्तीति ॥</p>

<pb n="127"/>
<p>(<b><emph>८. समासः</emph></b>)</p>
<p><b>ऐकपद्यं समासः ।</b></p>
<p>स त्रिधा— १. उपश्‍लिष्टक्रियः, २. गमितक्रियः, ३. अक्रियश्‍च । तेषु—</p>
<p>(<b>१</b>) <b>उपश्‍लिष्टक्रियो</b> द्विधा १. उभयस्थक्रियः २. अन्यतरस्थक्रियश्‍च । तयोः</p>
<p><b>उभयस्थक्रियो</b> यथा— कृताकृतम्, क्लिष्टाक्लिशितः, स्‍नातानुलिप्तः,
भ्रष्टलुञ्चितः (काशिका २.२.३१) कृष्टाऽतिकृष्टम्, क्रयाक्रयिका इति ।</p>
<p><b>अन्यतरस्थक्रियो</b> यथा— भोज्योष्णम्, प्राप्तजीविकः, आहिताग्‍निः, कष्टश्रितः,
काकपेया, इध्मप्रव्रश्‍चन इति ।</p>
<p>(<b>२</b>) <b>गमितक्रियो</b> द्विधा १. उभयकारकः, अन्यतरकारकश्‍च । तयोः—</p>
<p><b>उभयकारको</b> यथा— दध्‍नोपश्‍लिष्ट ओदनो दध्योदनः, गुडेन मिश्रा धाना
गुडधानाः, शङ्कुलया कृतः खण्डः शङ्कुलाखण्डः, अक्षेषु प्रसक्‍तः
शौण्डः अक्षशौण्डः, कण्ठे स्थितः कालो यस्य कण्ठेकालः, पञ्चसु
कपालेषु संस्कृतः पञ्चकपाल इति ।</p>
<p><b>अन्यतरकारको</b> यथा— 'प्रगत आचार्यः प्राचार्यः', 'अतिक्रान्तो मालामतिमालः,
अवक्रुष्टः कोकिलया अवकोकिलः, परिग्लानोऽध्ययनात् पर्यध्ययनः,
निष्क्रान्तः कौशाम्ब्याः निष्कौशाम्बिः, प्रपतितानि पलाशान्यस्य
प्रपलाश इति ।</p>
<p>(<b>३</b>) <b>अक्रियो</b> द्विधा १. वस्तुरूपः २. अवस्तुरूपश्‍च । तयोः</p>
<p><b>वस्तुरूपो</b> यथा— उपकुम्भम्, त्रिभुवनम्, नीलोत्पलम्, राजपुरुषः, चित्रगुः,
धवखदिरौ इति ।</p>
<p><b>अवस्तुरूपो</b> यथा— अधिस्त्रि, प्रत्युरसम्, यथाशक्ति, यावदमत्रम्, पारेगङ्गम्,
मध्येसमुद्रम् इति ।</p>
<p>अयं तूपश्‍लिष्टक्रियो गमितक्रियश्‍च भवति । यथा—</p>
<b><lg>
  <l>आयतीगवमागच्छत्यातिष्ठद्गूपतिष्ठते ।</l>
  <l>निकुच्यकर्णि शार्दूलोऽपोह्यपुच्छि प्रधावति ॥ ५५ ॥</l></lg></b> (५.४.१२८ काशिका),
<p>यथा च—</p>

<pb n="128"/>
<b><lg>
  <l>१शलाकापर्यभिद्यूनं चतुष्पर्यक्षपर्यपि ।</l>
  <l>विपर्यस्ते विधौ यश्‍च नलादेरपि जायते ॥ ५६ ॥</l></lg></b> (२.१.१०)
<p>केशाकेशि, बाहूवाहवि, दण्डादण्डि, मुष्टीमुष्टि, इत्यपि गमितक्रियमसत्त्वरूपं
केचित् । यथा— (माघ. १८.१२)</p>
<b><lg>
  <l>रोषावेशादाभिमुख्येन कौचिन्नामग्राहं रंहसैवोपजातौ ।</l>
  <l>भित्त्वा हेती मल्लवन्मुष्टिघातैर्घ्‍नन्तौ बाहूबाहवि व्यासजेताम् ॥ ५७ ॥</l>
</lg></b>
<p>केचित् पुनरस्य वस्तुरूपत्वं ब्रुवते । यथा—</p>
<b><lg>
  <l>दण्डादण्डि न कुर्वन्ति न कचाकचि कोकिलाः ।</l>
  <l>तथापि जितमेवाभिर्वाग्भिरेव जगत्त्रयम् ॥ ५८ ॥</l></lg></b> इति ।
<p>कुतः पुनरेतद् यदेकदा दण्डादण्ड्यादयः सत्त्वरूपाः, अन्यदा त्वसत्त्वरूपा इति ?</p>
<p>'तत्र तेनेदमिति सरूपे' (२.२.२७) सूत्रस्य व्याख्यानभेदात् । तत्रास्य
सूत्रस्यायमर्थः—द्वे समानाकृती शब्दरूपे अन्यपदार्थे समस्येते तत्रेति तेनेति च ।</p>
<p>कः पुनरिहान्यपदार्थः ?</p>
<p>केचिदाहुः — इतिशब्दस्य प्रकारवाचकत्वादित्थमिति, केचित् पुनः इदमित्थमिति ।
तत्र पूर्वस्मिन् पक्षेऽसत्त्वरूपता, इतिशब्दस्यासत्त्ववाचित्वात् । उत्तरस्मिन् सत्त्वरूपता,
इदमिति सर्वनाम्‍ना वस्तुरूपपरामर्शात् ।</p>
<p>कः पुनरिहेतिशब्दार्थः ?</p>
<p>योऽसौ तत्रेत्यधिकरणे तेनेति करणे वा इदमर्थानुयायिनी इतिकर्त्तव्यतारूपा क्रिया,
'तत्र गृहीत्वा', 'तेन प्रहृत्य' इत्यादिकः सर्वनामार्थो यत्तदिति, तदिति व्यपदेशार्थग्रहण—
प्रहरणादिकायाः क्रियायाः साध्यं युद्धादि ।</p>
<p>तदाह <b>चन्द्रगोमी</b> 'तत्र गृहीत्वा तेन प्रहृत्य युद्धे सरूपम्, सुप्सुपैकार्थं भवति'
(चान्द्रव्या. २.२.४७, २.२.१) इति ।</p>
<!-- NOTES pg=128!-->
१. अत्र 'शलकापरि, चतुष्परि, अक्षपरीति द्यूतपरिभाषाः । ततश्‍चोत्तरार्धे नलादेरित्येव युज्यते पठितुम् न
तु 'तलादे' रिति । तत एव उत्तरार्धमस्पष्टमिति राघवाचार्यः । न च 'पाण्डुलेखो न परिवर्त्तनीय' इति
मर्यादाया नलपाठे नास्ति रक्षेति राघवार्यैरपि न रक्षिता सा 'सर्वत्र' पाठान्तरं पश्यद्भिरेभिरारम्भत एव
स्वैरं पठितान्यथामूलपाठत्वस्य दृष्टचरत्वात् । नस्य तत्वेनावबोधो लिपिभ्रम एव ।

<pb n="129"/>
<p>किमेतद् वक्‍तव्यम्?</p>
<p>(न वक्‍तव्यम्)१ ।</p>
<p>कथमनुच्यमानं गम्यते?</p>
<p>'सरूप' इत्येकशेषापवादने द्वयोरधिकरणयोः करणयोश्‍च तुल्यकालनिर्देशात् ।
तर्हि द्वयोस्तुल्यबलयोः प्रतियोगिनोर्व्यापारमन्तरेण द्वयोरधिकरणयोः करणयोर्वा
तुल्यकालनिर्देशो भवति, तथापि युद्धादिनियमो (न) लभ्यते ।</p>
<p>कः पुनराह नियम इति?</p>
<p>युद्धग्रहणादेरन्यत्रापि प्रयोगात् । हस्ते हस्ते च गृहीत्वा मित्राय पुत्रं समर्पयति
हस्ताहस्ति, गालिभिश्‍च गालिभिश्‍च निर्भर्त्स्य प्रवृत्तः परिहासो गालागालि इति ॥</p>
<p>ननु चान्यपदार्थे बहुव्रीहिरित्युच्यमाने—</p>
<p>विस्पष्टपटुर्वटुः, (६.२.२४), पुनरुत्स्यूतं वासः, परश्शताः शरद' (सक. ३.२.५५)
इति <b>सामान्य</b>समासानां;</p>
<p>स्वयंधौतौ पादौ (२.१.२५), सामिभुक्तमन्नम् (सक. ३.२.५५), श्रेणीकृताः पत्तयः
(सक. ३.२.५५) इति <b>विशेष</b>समासानाम्;</p>
<p>विनिकृत्तप्ररूढो वृक्षः (२.१.४९), कृष्णपिङ्गलो ग्रावा, ईषत्कडारोऽश्‍मेति
<b>विशेषण</b>समासानाम्;</p>
<p>अवकोकिलं वनम् {२.२.१८(३)}, पर्यध्ययनश्‍छात्र {२.२.१८(४)},
निष्कौशाम्बिः सार्थः {२.२.१८(५)} इति <b>प्रादि</b>समासानाम्;</p>
<p>शस्त्रीश्यामा देवदत्ता, अवतप्तेनकुलस्थितं तवैतत्, कूपमण्डूको माणवक इति
<b>उपमान</b>समासानाम्;</p>
<p>राजवल्लभा वलभी, वरप्रदेया कन्या (स.क. ३.२.४७), मासे जातोऽस्येति
(२.२.५) <b>षष्ठी</b>समासानाम्;</p>
<p>कष्टश्रितो रिपुः (२.१.२४), वृकभीतो न्यङ्कुः (२.१.३७), शङ्कुलाखण्डः
(२.१.३०), पोगण्ड इति <b>कारक</b>समासानाम् (श्रृ.प्र. ८);</p>
<p>अश्राद्धभोजी ब्राह्मणः, पुमान् (अभार्यः), अनेकः पदार्थः (श्रृप्र. ८, सक.
३.२.१२८), इति <b>न्‌ञ्‌</b>समासानां च <b>बहुव्रीहिसंज्ञा</b> प्राप्‍नोति ।</p>
<p>नैवम्, नैषामन्यपदार्थत्वं समासेन क्रियते, अपितु गुणवचनेन । यदसौ द्रव्यं श्रितो
<!-- NOTES pg=129!-->
१. इदमत्र राघवाचार्येणायोजि 'सर्वत्र लुप्तमि'—ति टिप्पणं ददता ।

<pb n="130"/>
भवति गुणस्तस्य यल्लिङ्गं वचनमर्थो वा स तस्यापि भवति । तद्‍यथा शुक्लं वस्त्रम्,
शुक्ला शाटी, शुक्लः कम्बलः, शुक्लौ पटौ, शुक्लाः पटा इति {मभा. १.२.६४(५४)} ।</p>
<p>कथं पुनः विस्पष्टपटुप्रभृतीनां सामान्यसमासता ?</p>
<p>विस्पष्टादीनि गुणवचनेषु (६.२.२४) इति ज्ञापकैः समासावगमे विशेषणसमास—
संज्ञाभावे 'सह सुपा' (२.१.४) इति समासाभ्युपगमे न 'प्राक्‍कडारात् समासः' (२.१.३)
इति समासस्य समाससंज्ञाश्रवणात् ।</p>
<p>कथं स्वयंधौतादीनां विशेषणसमासता?</p>
<p>'स्वयं क्तेन' (२.१.२५), 'सामि' (२.१.२७), इति 'स्वयंसामी'—ति
शब्दयोर्वृत्तिवाक्याविशेषेऽपि स्वरैकपद्यार्थमेव (२.१.२७ काशिका) समासारम्भात् ।
श्रेण्यादयः कृतादिभिः (२.१.५९), चव्यर्थे(२.१.५९ वा) इति वृत्तावर्थविशेषात् ।</p>
<p>कथं छिन्नप्ररूढादीनां विशेषणसमासता?</p>
<p>छिन्नश्‍चासौ प्ररूढश्‍चेत्यादिप्रकारेण विशेषणविशेष्यभावात् ।</p>
<p>ननु च यदा छिन्नो न तदा प्रारूढः, यदा प्ररूढो न तदा छिन्नः । तत् कथमर्थयोः
परस्परमसंमूर्च्छनायां समानाधिकरणलक्षणो विशेषणविशेष्यभावो भवति?</p>
<p>य एव छिन्नः स एवायं प्ररूढ इत्यनुसन्धानात् ।</p>
<p>अथेह कथं कृष्णपिङ्गल इति?</p>
<p>यो ह्यस्य कृष्णो भागः न स पिङ्गलः, यस्तु पिङ्गलः स न कृष्ण इति ।</p>
<p>समुदायेषु वृत्ताः शब्दा अवयवेषु वर्त्तन्ते, यथा पूर्वे पाञ्चालाः, 'उत्तरा कुरव' इति ।
यदि वा कृष्णावयवयोगात् स एव कृष्णः, पिङ्गलावयवयोगात् स पिङ्गल इत्युपपद्यते
सामानाधिकरण्यम् ।</p>
<p>अथ ईषदित्यनेन किं विशेष्यम्?</p>
<p>कडारगुणयुक्तः पदार्थः ।</p>
<p>कथं पुनरव्ययानामसत्त्ववचनत्वे सत्त्वभूतार्थविशेषणत्वं भवति?</p>
<p>क्रियाविशेषणत्वात् ।</p>
<p>का पुनरत्र क्रिया?</p>
<p>कडारेण गुणेन योगः । यदि वाऽव्ययानां केषाञ्चित् सत्त्वगन्धित्वेन शक्तियोगादिः
सत्त्वधर्मो दृश्यते । तद्‍यथा दोषामन्यम् अहः, दिवामन्या रात्रिः (मभा. १.१.४१) ।</p>
<p>(<emph>ग्रन्थपातोऽत्र—रा</emph>.)</p>

<pb n="131"/>
<p>'दिवाकराद् रक्षति यो गुहासु लीनं दिवा भीतमिवान्धकारम्' (कुसं. १.१२) इति
'ग्रहवति? मित्रहारिणि? न त्वं योषाऽसि, दोषाऽसि' इति। एवमयमपि सत्त्वगन्धित्वेन
गुणं विशिंषन् द्रव्यं विशेषयिष्यति।</p>
<p>ननु कडारं द्रव्यमेव कस्मान्न विशेषयति? यथा ईषत्तन्त्रं कातन्त्रमिति।</p>
<p>तथा सति गुणस्येषद्‍भावो न लभ्यते, तदुक्तम् 'ईषद्‍गुणवचनेन' (२.२.७) इति।</p>
<p>अथ कथं प्रादीनां द्रव्यवचनैः समासः?</p>
<p>यत्र हि कश्‍चित् क्रियावाची शब्दः प्रयुज्यते तत्रैव प्रादिनां प्रयोगो भवति।</p>
<p>उच्यते, प्रयोगादेवैतद् गन्तव्यम् नूनमत्र प्रयोगार्हः शब्दो न प्रयुज्यते, येन प्रादेः
सामर्थ्यमिति। तद्‍यथा धूमं दृष्‍ट्वाऽग्निरत्रेति गम्यते, १त्रिविष्‍टब्धकं दृष्‍ट्वा 'परिव्राजक'
इति।</p>
<p>के पुनरत्र प्रयोगार्हाः शब्दाः?</p>
<p>ये कृदन्ताः कर्मकर्त्तृवाचिनः, तद्‍यथा अवक्रुष्‍टं कोकिलया अवकोकिलम्,
परिग्लानोऽध्ययनात् पर्यध्ययनः, निष्क्रान्तः कौशाम्ब्याः निष्कौशाम्बिः' इति।</p>
<p>अथ कथं शस्त्रीश्यामादय उपमानसमासा उपपद्यन्ते?</p>
<p>उपमानानि सामान्यवचनैः (२.१.५५) इत्यादिभिः।</p>
<p>यद्येवम्, 'इवेन विभक्त्यलोपः पूर्वपदप्रकृतिस्वरत्वं च' (२.१.४) इति न
वक्‍तव्यम्, 'वाससी इव, कन्ये इव' इत्यादिप्रयोगाणाम्, उपमानानि
सामान्यवचनैरित्यनेनैव सिद्धेः, विभक्त्यलोपमात्रं पुनरलुक्प्रकरणे वक्‍तव्यं भवति।</p>
<p>उच्यते नायामिवशब्दः सामान्यवाची, अपि तु सामान्यद्योतकः। तद्‍यथा—नेत्रे
नीलोत्पले इत्युक्ते तदाकार—कान्त्यादयः प्रतीयन्ते। शस्त्रीशयामेत्यादिषु साक्षात्
सामान्यवचनः श्यामाशब्दः प्रयुज्यते।</p>
<p>अथ अवतप्‍तेनकुलस्थितामित्यत्र कथम्?</p>
<p>न ह्ययमुपमायाम्, अपितु क्षेपे। उपमानेनाऽत्र क्षेपो गम्यते—अवतप्‍ते नकुलस्येव
स्थितं तवैतच्चापलमिति यथाऽवतप्‍ते नकुलश्‍चिरस्थाता न भवति तद्वत् कार्थमारभ्य
यंशिचरं तत्र नावतिष्‍ठते स एवमुच्यते 'अवतप्‍ते—नकुल—स्थितं तवैतदिति।</p>
<p>एतेन कूपमण्डूक इत्यपि व्याख्यातम्। यथा कूपमण्डूकः कूपाद् बहिरनिःसरन् न
देशान्तरव्यवहारवेदी, स एवमेवमुच्यते कूपमण्डूकोऽयमिति।</p>
<!-- NOTES pg=131!-->
१. त्रिविष्‍टब्धकं त्रिदण्डमिति राघवाचार्यः ।

<pb n="132"/>
<p>अथ राजवल्लभेत्यादयः कथं षष्‍ठीसमासाः? यतो राजवल्लभेत्ययं बहुव्रीहिः
कस्मान्न भवति राजा वल्लभोऽस्या इति?</p>
<p>अचेतनत्वेन वलभ्या वाल्लभ्यायोगात्। राज्ञस्तु वल्लभेति भवति। तत्र राजा
निर्ज्ञातस्यार्थः, स्वभावतः सामान्यात् प्रच्युतः, सामान्ये व्यवस्थितस्योपकर्त्तुमशक्‍तेः,
सम्बन्धिसामान्यापेक्षः संबन्धिविशेषापेक्षो वा, सम्बन्ध्यन्तरस्य व्यवच्छेदार्थं प्रवृत्तेः,
उभयाधिष्‍ठानत्वे सत्यपि संबन्धस्य परार्थमुपादानादुद्‍भूतसंन्धप्रवृत्ति, उपजात—
प्रतिपादिकार्थव्यतिरेकः, आत्मनि सम्बन्धोपभोगात् प्रधानेऽप्युपयुजयमानसम्बन्धषष्‍ठ्यन्त
उपादीयते। प्रधानानि चानिर्ज्ञातार्थानि प्रथमयैव विभक्त्या युज्यन्ते। तद्‍यथा— क्व
पुनरिदं पठितम्, भ्राजा नाम श्‍लोका (मभा. पृ. ३कील्हार्न)। ततश्‍च वल्लभा—
शब्दोऽनिर्ज्ञातार्थत्वात्मव्यपदेशाय स्वार्थविशेषे नियम्यमान उपरतौत्सुक्य औदासीन्येन
प्रवर्त्तते। तत्र भेदाधिष्‍ठानस्य सम्बन्धस्य वाचिका षष्‍ठी, पदान्तराभिधेये
सम्बन्धिन्याकाङ्क्षावाता गुणपदेन विशेष्यमाणा गुणपदस्था श्रूयते, विशेषविषयत्वात्
समासस्य। गुणाश्‍च स्वार्थेपसर्जनप्रधानार्थेपपादिनो भेदे निवर्त्तमाने भेदाधिष्‍ठानं
सम्बन्धमभ्यन्तरीकृत्य प्रवर्त्तन्ते। तत्र राजवल्लभेति सम्बन्धे प्रातिपदिकार्थतामापाद्यमाने
तद्विषया षष्‍ठी, स्वभावतो निवृत्ता कार्यार्थं सामान्येन प्रसक्‍ता 'सुपो धातुप्रातिपदिकयोः'
(२.४.७१) इति शास्त्राद् विनिवर्त्तमाने वान्वाख्यायते।</p>
<p>अथ 'वरप्रदेया कन्ये'—ति कोऽयं समासः?</p>
<p>षष्‍ठीतत्पुरूष एव यथा देवदेयं पुष्पम्, ब्राह्मणदेयं धनम् इति।</p>
<p>नन्वेवमेते चतुर्थीसमासाः कस्मान्न भवन्ति?</p>
<p>'चतुर्थी तदर्थार्थबलिहितसुखरक्षितैः' (२.१.३६) इति तदर्थादिष्वेव
तत्समाम्नानात्।</p>
<p>तदर्थ्य एव हि तर्हि समासा भवन्तु, तद्धि यस्मै प्रदीयते तदर्थमेव तद् भवति।</p>
<p>नैवम्, न तादर्थ्यमात्रे चतुर्थी समस्यते, यथाऽवहननायोलूखलम्, अपि तु प्रकृति—
विकारतादर्थ्ये, यथा यूपरूपाया विकृतेः प्रकृतिभूतं दारू यूपदार्विति (२.१.३६ काशिका)।</p>
<p>ननू च नाऽत्र प्रकृतिविकारग्रहणमस्ति, दृश्यते चाप्रकृतिविकारभावेऽपि
अश्‍वघासः, अश्‍वसुरम्, 'अथातो धर्मजिज्ञासा' (पूर्वमीमांसादर्शनं १.१.१), इति
चतुर्थीसमासः। तत्कथमुच्यते प्रकृतिविकारतादर्थ्य एव चतुर्थ्याः सामार्थ्यमिति?</p>

<pb n="133"/>
<p>अचार्यप्रवृत्तिर्ज्ञापयति यदयं बलिरक्षितग्रहणं करोति। यथाजातीयकानां च समासे
बलिरक्षितग्रहणमपुनरूक्तं भवति, तथाजतीयकानां समासः। विकृतीनामेव चतुर्थ्यन्तानां
प्रकृतिभिः सह समासे बलिरक्षितग्रहणमपुनरूक्तं भवति, न तादर्थ्यमात्रे।
अश्‍वघासादयस्तु षष्‍ठीसमासा भविष्यन्ति। यद्धि यदर्थं भवति अयमपि तत्राभिसम्बन्धः,
तस्येदमिति तद्‍यथा गुरोरिदं यद्‍गुर्वर्थमिति। तादर्थ्यं हि सम्बन्धविशेषः। विशेषे
चावश्यमेव सामान्यं संभवति। न चैतत् कर्मादिष्वपि न दृश्यते, न माषाणामश्‍नीयात्,
क्षुतं ते सर्वमेवैतदिति।</p>
<p>ननु च वरप्रदेया कन्येति यदि ददातिप्रयोगेऽपि न संप्रदानम्, सम्प्रदानेऽपि न
चतुर्थे, कोऽन्यस्तयोर्विशेषो भविष्यति?</p>
<p>कः पुनराह नात्र संप्रदानम्? संप्रदान एवैषा चतुर्थ्यर्थे षष्‍ठी। दृश्यते हि
संप्रदानादौ षष्‍ठीचतुर्थ्येरविशेषेण प्रयोगः, तद्‍यथा 'हिमवतो हस्ती'
'पुरूषमृगश्‍चन्द्रमसे', 'न वा अरे जायायै कामाय जाया प्रिया भवति आत्मनस्तु कामाय
जाया प्रिया भवति, चिराय दृष्‍टः चिररात्राय दृष्‍टः', 'रोचते मम घृतं सह मुद्‍गैः शालयो
दधिशरं क्रमुकाश्‍च', घृतमेव ममापि रोचते श्रृतशीतं च सशर्करं पयः इति।</p>
<p>अथ मासजातोऽयमिति किंप्रधानोऽयं समासः?</p>
<p>उत्तरपदार्थप्रधानः। सधर्मणाऽनेनान्यैरूत्तरपदार्थप्रधानैर्भवितव्यम्। अन्येषु चोत्तर—
पदार्थप्रधानेषु यैवासावन्तर्वर्त्तिनी विभक्तिस्तस्याः समासेऽपि श्रवणं भवति। तद्‍यथा—
राज्ञः पुरूषो राजपुरुषः इति। इह पुनर्वाक्ये षष्‍ठी, समासे प्रथमा। केनैतगदेवं भवति?
योऽसौ मासजातयोः अभिसंबन्धः स समासे निवर्त्तते, अभिहितः सोऽर्थोऽन्तर्भूतः
प्रातिपदिकार्थः संपन्न इति, तत्र 'प्रातिपदिकार्थे प्रथमा' (२.३.४६) इति प्रथमा भवति।</p>
<p>न तर्हीदानीमिदं भवति मासजातस्येति।</p>
<p>बाह्यं सम्बन्धिनमपेक्ष्य भविष्यति।</p>
<p>ननु च 'कालाः परिमाणिना' (२.२.५) इत्यनेनायं समासः। न च जातस्य मासः
परिमाणम्, अपितु त्रिंशदरा्त्रस्य, यथा द्रोणो बदराणां दवदत्तस्येति न देवदत्तस्य द्रोणः
परिमाणम्, अपितु बदराणाम्। तदाह 'कालस्य येन समासस्तस्यापरिमाणित्वादनिर्देश'
(मभा. २.२.५ वा—१) इति।</p>

<pb n="134"/>
<p><b>(कालपदार्थः)</b></p>
<p>किं पुनर्भवान् कालं मन्यते ?</p>
<p><b>येन मूर्त्तीनामुपचया अपचयाश्‍च लक्ष्यन्ते ।</b></p>
<p><b>तस्यैव तर्हि कयाचित् क्रियया युक्तस्याहरिति (नाम) भवति, रात्रिरिति च ।</b></p>
<p><b>कया क्रियया ?</b></p>
<p>आदित्यगत्या । तयैवासकृदावृत्तया मास इति च भवति, संवत्सर इति च भवति ।
यद्येवं भवति जातस्य मासः परिमाणम्, किं नु मासौ जातस्येतिवत् मासो जातस्य,
मासा जातस्येति प्राप्‍नोति ।</p>
<p>नैवम् । मासजात इत्युक्‍ते द्वित्वादिसंख्याविशेषस्यानुपलम्भात् । यत्र तूपलब्धे—
र्निमित्तमस्ति तत्र भवत्येव, यथा—द्वौ मासौ जातस्य द्विमासजातः, एवं त्रिमासजात इति ।</p>
<p>कथं पुनः कारकाणां समास इत्युपपन्नं भवति ? तेषां हि क्रिययैवाभिसंबन्धः । न च
क्रियावाचिनः सुबन्तत्वमस्ति; सुबन्तयोरेवान्तर्भूतक्रियाविशेषयोर्भविष्यतीति चेत्, नैवम्,
द्रव्याणां क्रियोपजनितः सम्बन्धः शेषविषयो भवति, न कारकविषयः । स्वभावसिद्धं हि
द्रव्यं सिद्धवदभिधीयमानं द्रव्यान्तरं प्रति आत्मप्रतिलम्भे निराकाङ्क्षं, न कर्मादिभावं
भजते । न च समासप्रकरणे कारकाणि समस्यन्त इति वचनमस्ति ।</p>
<p>उच्यते— मा भूद् वचनम्, अर्थंतस्तु गम्यते, यदाह 'द्वितीया श्रिता'—दिभिः
समस्यते कष्‍टं श्रितः कष्‍टश्रित इति । तत्र श्रित इत्युपात्तक्रियाविशेषपरिच्छिन्नः कर्त्ता,
अभ्यन्तरीकृत—साध्यसाधन—संबन्ध—क्रियान्तरसम्बन्धार्हः स्वाश्रयविषयासु बाह्यासु
क्रियासु शक्‍त्यन्तरैरपि विरूद्धैकार्थसमवायः कष्‍टादीन्युपसर्जनीभूतया
श्रयतिक्रिययाऽपेक्षते । ततश्‍च श्रयतिक्रियया संबन्धात् कष्‍टे कर्मत्वमिति
श्रयणक्रियापूर्वकः कष्‍टश्रितयोरभिसंबन्धो भवति । तस्मिन् स्ववृत्त्यवयवार्थशक्त्य—
नुगृहीतेऽर्थान्तरे प्रादुर्भूते तदभिधायी शब्दः समाससंज्ञां लभते । एवं 'वृकाद् भीतो
वृकभीत' इत्यत्रापि 'पञ्चमी भयेन' (२.१.३७) इति वृकस्य भये 'भीत्रार्थानां भयहेतुः'
(१.४.२५) इत्यपादानत्वात् सति सामर्थ्ये, अभ्यन्तरीकृतक्रियाकारकसंबन्धः समुदायः
समाससंज्ञां लभते ।</p>
<p>ननु च, न वृकस्य भीतं प्रति अपादानत्वम्, अपितु भयं भीतिः इत्येतानि ।</p>
<p>उच्यते— यथा मासो जातस्येति मासाख्यः क्रियाकलापः प्रथमकुक्षिगर्भ—
वियोगाख्यस्य जन्मनोऽवधिभावेन परिच्छेदको भवति, जन्म प्रतिलब्धां वा सत्तां

<pb n="135"/>
समावृत्त्या परिमितेन जातमपेक्षते तथेहापि वृकादित्ययमपादानशब्दो भयमात्रस्यैवा—
वच्छेदको भविष्यति, न भीतस्य।</p>
<p>यदि वा यथा कष्‍टश्रित इत्यत्रोपात्त—श्रयति—क्रियासंबन्धात् कष्‍टे कर्मत्वमिति
श्रयणक्रियापूर्वकं कष्‍टेन संबध्यते, तथेहाप्युपात्तभयक्रियावच्छिन्नः कर्त्ता भयक्रिया—
संबन्धाद् वृकस्यापादानत्वमिति भयक्रियापूर्वकं वृकेन संभन्त्स्यत इति।</p>
<p>भवतु यत्रोपसर्जनीभूताया अपि क्रियायाः श्रवणं, यत्र तु क्रिया न श्रूयते तत्र कथं
शङ्कुलाखण्ड इति?</p>
<p>प्रतीयमाना भविष्यति। तथाहि श्ङ्कुलाखण्ड इत्युक्ते कृत इति प्रतीयते। तदेतद्
द्योतयतन्नाह 'तृतीया तत्कृतेन१ गुणवचनेन' (२.१.३०) इति।</p>
<p>न्यासासिद्धत्वाद् वचनानर्थक्यमिति चेत्, न, वचनस्य नियमार्थत्वात्—'यत्रैव कृत
इत्यादि गम्यते तत्रैव समासः, अन्यत्र मा भूदि'ति।</p>
<p>एवं च गम्यमान—करोतिक्रियोपगृहीतकरणकर्तृकं तृतीयान्तेन शङ्कुलादिना
खण्डादीनां गुणमुक्तवतां मतुब्लोपादिना द्रव्यवचनानां तृतीयान्तार्थकृतत्वे सति
सामर्थ्यमवसीयते, न तूक्तवैपरीत्ये, यथा आक्ष्णा काणः, पादेन खञ्जः इति।
तदेवमाक्षिप्‍त करोतिक्रियाऽवच्छिन्नः क्रियान्तरसम्बन्धार्हः खण्डशब्दार्थो
गम्यमानोपसर्जनीभूतया करोतिक्रियया शङ्कुलादीनपेक्षमाणः करणभूतैः कर्त्तृभूतैर्वा
शङ्कुलादिभिः सम्बध्यते। तद्वचनश्‍च समुदायोऽभ्यन्तरीभूतक्रियाकारकसंबन्धः
समाससंज्ञो भवति।</p>
<p>अथेह कस्मान्न भवति 'दध्ना पटुः' 'घृतेन पटुः' इति?</p>
<p>असामर्थ्यात्।</p>
<p>कथमसामर्थ्यम्?</p>
<p>सापेक्षमसमर्थं भवति। न हि दध्नः पटुना सामर्थ्यम्।</p>
<p>किंतर्हि! भुजिना, दध्ना भुङ्क्ते पटुरिति।</p>
<p>इहापि तर्हि न प्राप्नोति शङ्कुलया खण्ड इति, अत्रापि न शङ्कुलायाः खण्डेन
सामर्थ्यम् किं तर्हि? करोतिना, शङ्कुलया कृतः खण्ड इति।</p>
<p>तत्कृतेनेति वचनाद् भविष्यति।</p>
<p>वचनादिति चेद्, अथेह गुणवचनेत्युच्यमाने कथं मतुब्लोपाद् द्रव्यवचनेन
खण्डादिना प्रतीयते?</p>
<!-- NOTES pg=135!-->
<p>१. मभा. २.१.३० तत्कृतार्थेनेति सूत्रपाठः।</p>

<pb n="136"/>
<p>इह तृतीया तत्कृतेन गुणेनेति सिद्धे यद्‍वचनग्रहणं करोति तस्यैतत् प्रयोजनम् ।
एवं यथा विज्ञायेत गुणमुक्तवान् गुणवचनः, खण्डगुणवान् खण्डः, पाण्डुगुणवान् पाण्डुः
(मभा, २.१.३०) इति ।</p>
<p>यद्येवम्— नार्थस्तत्कृतग्रहणेन भवति, भवति हि शङ्कुलायाः खण्डेन सामर्थ्यम् ।
असामर्थ्यादिह न भविष्यति दध्‍ना पटुरि— (मभा. २.१.३०)—ति ।</p>
<p>इदं तर्हि तत्कृतस्य प्रयोजनम्— द्रव्यवचनैः कारकसमासे तदनुरूपा
क्रियाऽध्याहर्त्तव्येति । तद्‍यथा अक्षेषु प्रसक्‍तः शौण्डः अक्षशौण्ड इति ।</p>
<p>अथ द्रव्यवचनैस्यत्कृतसमासे गुणवचनेनेत्यपि किमर्थम् ?</p>
<p>इह मा भूद्—धान्येन धनवान्, गोभिर्वपावानिति ॥</p>
<p>अथ अश्राद्धभोजीति कोऽयं समासः ?</p>
<p>असमर्थनञ्‌तत्पुरूषः । (मभा. २.१.१) ।</p>
<p>किं पुनरिहाऽसामर्थ्यम् ?</p>
<p>पूर्वोत्तरपदयोर्मिथोऽनपेक्षा । तथाहि अश्राद्धभोजीति भुजिक्रियया नञः सम्बन्धः, न
श्राद्धेन । न हि तस्यायं नियमो न श्राद्धं भोक्‍तव्यमिति, अपितु श्राद्धं न भोक्‍तव्यमिति ।
यत्र हि वर्त्तिपदार्थसमवायिनी क्रियाऽभिधीयमाना प्रतीयमाना वा स्वभावतो निवृत्ता नञा
द्योत्यते 'अपाचकः, अब्राह्मण' इति, तत्रैव सामर्थ्यम् । यत्र तु बाह्यक्रियया नञः
संबन्धस्तत्राऽसामर्थ्यमेव । यथा सूर्यमपि न पश्यन्ति असूर्यंपश्या राजदाराः, न
पुनर्गीयन्ते अपुनर्गेयाः श्‍लोकाः, लवणं न भुङ्क्ते अवलणभोजी भिक्षुरिति ।</p>
<p>नन्वेवम्— अवयवार्थव्यतिरिक्‍तसमुदायार्थाभावेऽर्थवत्त्वाभावात् कथं
प्रातिपदिकंसंज्ञा ?</p>
<p>समासग्रहणादिति चेद् अनर्थके कृतार्थत्वान्नियमाऽनुपपत्तिः । ततश्‍चार्थवतो
वाक्यस्यापि प्रातिपदिकत्वप्रसङ्गः ।</p>
<p>ननु च असू्र्यललाटयोदृशितपोः (३.२.३६), इत्यनेनासमर्थनञ्समासानां
साधुत्वे ज्ञापिते 'अकिञ्चित्कुर्वाण', 'अमाषंहरमाणः', अगाधादुत्सृप्‍त/ष्‍टम् (मभा. २.१.१.)
इत्यादीनामपि मा भूत् समास इत्यसूर्यंपश्यादयश्‍चत्वार एवाऽसमर्थसमासाः परिगण्यन्ते,
(मभा.२.१.१.) परिगणनसामर्थ्यादेव प्रातिपदिकसंज्ञापि भविष्यति, तथाप्यनर्थकत्वादा—
श्रयाऽभावे, संख्याकर्माद्यभावे तेषा वाचिका द्योतिका वापि विभक्‍तयो नोत्पद्येरन् ?</p>

<pb n="137"/>
<p>नैवम्, समुदायस्तावदानर्थक्येऽपि 'न केवला प्रकृतिः प्रयोक्‍तव्या' इति
नियमादवश्यमेवाव्ययादिवद् विभक्तिमात्रमपेक्षते, अवयवस्त्वर्थवत्त्वात् संख्याकर्मा—
देराश्रयत्वेन तां विशिष्‍टामेवाङ्गीकरोति । ततश्‍च यथाऽऽतुरानातुरयोरेकभोजन—
प्रतिपत्तावातुराणां भोजनमनातुरोऽपि प्रतिपद्यते तथाऽवयवार्थाऽनुग्रहार्थकोऽपि समुदायो
विभक्तिविशेषमेव प्रतिपत्स्यत इति न कश्‍चिद् दोषः ।</p>
<p>ननु 'असत्येकार्थीभावे व्यपेक्षाधर्माः कथं न निवर्त्तन्ते ?'</p>
<p>के पुनस्ते ? <b>'विशेषणयोगः, समुच्चयः, संख्याविशेष'</b> इति (श्रृ.प्र. ७) । तत्र—</p>
<p>ब्राह्मणस्य शोभनं 'श्राद्धं न भुङ्क्त' इति <b>विशेषणयोगः,</b></p>
<p>श्राद्धं न भुङ्क्ते बलिमामन्त्रणं चेति <b>समुच्चयः,</b></p>
<p>श्राद्धं श्राद्धानि वा भुङ्क्ते इति <b>संख्याविशेषयोगः ।</b></p>
<p>ते च वाक्य एवोपलभ्यन्ते, न त्वश्राद्धभोजीति वृत्तौ, न
ह्यश्राद्धभोजी(जो)ब्राह्मणस्य शोभनमित्यादि । तत् कथमुच्यते नास्त्यत्रैकार्थीभाव इति ?</p>
<p>नैवम् । अश्राद्धशब्दो ह्यत्राऽसमर्थः, न त्वश्राद्धभोजिशब्दः । अश्राद्धभोजि—
विषयाश्‍चैते विशेषणयोगदयः प्रतीयन्ते, नाश्राद्धविषया इति ।</p>
<p>ननु च यद्यश्राद्धशब्दः समुदायार्थाभावादनर्थकः, अश्राद्धभोजिशब्दोऽप्यर्थवद—
नर्थकसंघातत्वादनर्थकः प्राप्‍नोति ।</p>
<p>अस्त्वानर्थक्यम् । वाक्यविषयास्तु धर्मा भविष्यन्ति तच्‍चानर्थक्यमपि परिहर्त्तव्यम्
इदं च वरिह्रियते, शब्दशक्तिरेषा यदभिन्नेऽप्यर्थे केनचिच्छब्देनाभिधीयमाने
विश्‍ोषणादियोगो भवति, केनचिन्न भवति । तत्र वाक्येऽसमर्थसमासपदानामविद्यमानमापि
वृत्तौ शब्दान्तरत्वा— दस्त्येकार्थाभिधायित्वमिति ।</p>
<p>ननु च, यद्यसामर्थ्येऽपि वचनात् समासः 'किमद्य मे वस्‍त्रं नीलमुत्पलमालि
कर्णे, नेह कश्‍चित् पुरूषो व्याघ्रः सरति पल्लीम्, पश्य सखि । कष्‍टं श्रितः प्रियो मे
गुरूकुलम्; किं ते शङ्कुलया खण्डो देवदत्त उत्पलेन; गच्छ त्वं यूपाय दारू शोभनं
शैले, निवर्त्तस्व वृकाद् भयं देवदत्तस्य यज्ञदत्तात्, भार्या राज्ञः पुरूषो देवदत्तस्य;
सक्‍तस्त्वमक्षेषु शौण्डः पिबति पानागारे' इत्यादावपि समासः प्राप्‍नोति; स तर्ह्यत्रापि
वचनाद् 'विशेषणं विशेष्येण', 'द्वितीया श्रितादिभिः', 'तृतीया तत्कृतेन', चतुर्थी
तदर्थेन', पञ्चमी भयेन', 'षष्‍ठी सुबन्तेन', 'सप्‍तमी शौण्डादिभिः' समस्यत इति ।</p>

<pb n="138"/>
<p>विषम उपन्यासः; परिगणनादीन्यसामर्थ्य एव समासार्थमारभ्यन्ते । यथा 'कृतपूर्वी
कटमि' त्याद्यर्थं 'पूर्वादिनिः' (५.२.८६), सपूर्वाच्‍च (५.२.८७) इति । 'विशेषणं
विशेष्येण' इत्येवमादीनि तु 'समर्थः पदविधिः' (२.१.१) इति सामर्थ्ये सत्युपादीयन्ते ।
सामर्थ्यविषयप्रदर्शनार्थमेव च 'विशेषणं विशेष्येण' इति प्रथमायां सामानाधिकरण्यं
द्वितीयायां च श्रितादिनियमः, तृतीयायां तत्कृतादिवचनम्, चतुर्थ्यां प्रकृतिविकारभावः,
पञ्चम्यां भयादिपरिगणनम्, षष्‍ठ्यां पूरणादिनिषेधः, सप्‍तम्यां शौण्डादिनिर्देश
इत्युपपद्यते । तेन यत्र विशेषणादिषु सामानाधिकरण्यादेरभावस्तत्रासामर्थ्यात् समासो न
भवति ॥</p>
<p>अब्राह्मणोऽयमिति कोऽयं समासः ? समर्थनञ्तत्पुरूषः ।</p>
<p>किं प्रधानोऽयम् ?</p>
<p>उत्तरपदार्थप्रधानः । अब्राह्मणमानतेत्युक्ते ब्राह्मणमात्रस्यानयनं प्राप्‍नोति ।</p>
<p>नैष दोषः । इदं तावदयं प्रष्‍टव्यः—अथेह राजपुरूषमानयेत्युक्‍ते पुरूषमात्रस्यानयनं
कथं न भवति राजाऽत्र विशेषकः प्रयुज्यते तेन राजविशिष्‍टस्याऽऽनयनं भवष्यिति ।</p>
<p>इहापि नञ्—विशेषकः प्रयुज्यते, तेन नञ्विशिष्‍टस्यानयनं भविष्यति ।</p>
<p>कः पुनरसौ ?</p>
<p>निवृत्तपदार्थकः । यदा पुनरस्य पदार्थो निवर्त्तते तदा किं स्वाभाविकी निवृत्तिः ?
आहोस्विद् वाचनिकी ?</p>
<p>किं चाप्‍तः ? यदि स्वाभाविकी किं नञ् प्रयुज्यमानः करोति ?</p>
<p>तर्हि वाचनिकी भविष्यति; किं च प्रतिकीलवत् । तत्र यथा कील आहन्यमानः
प्रतिकीलं निवर्त्तयति, एवं नञ् प्रयुज्यमानः पदार्थं निवर्त्तयति ।</p>
<p>यद्येतन्नञो माहात्म्यं स्यात्, न जातुचिद् राजानो हस्त्यश्‍वं बिभृयुः, नेत्येव ब्रूयुः ।</p>
<p>एवं तर्हि स्वाभाविकी निवृत्तिः, नञ्‌निमित्ता तूपलब्धिः, तद्‍यथा सन्तमसान्धकारे
द्रव्याणां प्रदीपनिमित्तं दर्शनम्, न च तेषां प्रदीपो निवर्त्तको भवति । यदि पुनरयं
निवृत्तिपदार्थको नञ्, किमर्थं ब्राह्मणशब्दः प्रयुज्यते ?</p>
<p>एवं यथा विज्ञायेत 'अस्य पदस्यार्थो निवृत्त' इति,</p>
<p>नेति ह्युक्‍ते संदेहः स्यात् कस्य पदार्थो निवर्त्तत इति; तत्रासंदेहार्थं ब्राह्मणशब्दः
प्रयुज्यते । यदि वा सर्व एते शब्दाः अवयवेष्वपि वर्त्तन्ते ब्राह्मणः, क्षत्रियः, वैश्यः, शूद्र इति ।</p>
<b><lg>
  <l>तपः श्रुतं च योनिश्‍च तत्र ब्राह्मणकारणम् ।</l>
  <l>तपःश्रुताभ्यां यो हीनो जातिब्राह्मण एव सः ॥ ५१ ॥</l>
</lg></b>

<pb n="139"/>
<p>तथा गौरः, कपिलः, पिङ्गलकेशः इत्येतानप्यन्तरान् ब्राह्मण्ये गुणान् ब्रुवन्ति ।
समुदायेषु च वृत्ताः शब्दा अवयवेष्वपि वर्त्तन्ते । तद्‍यथा पूर्वे पञ्चालाः, उत्तराः कुरव
इति । एवमयं समुदाये ब्राह्मणशब्दो वृत्तोऽवयवेऽपि वर्त्तते गुणे जातौ च । गुणे तावद्
अब्राह्मणोऽयं यस्तिष्‍ठन् मूत्रयतीति, अब्राह्मणोऽयं गच्छन् भक्षयतीति ।</p>
<p>अपि च कालं कल्माषं माषराशिवर्णमापणे आसीनं दृष्‍ट्वाऽध्यवस्यति नायं
ब्राह्मणः, अब्राह्मणोऽयमिति निर्ज्ञातं तस्य भवति, गुणकृता चार्थस्य निवृत्तिः । अथ जातौ
जातिहीने संदेहाद् दुरूपदेशाद्‍वाऽन्यो ब्राह्मणशब्दः प्रवर्त्तते । संदेहात् तावद् गौरमयं
शुच्याचारं पिङ्गलं कपिलकेशं दृष्‍ट्वाऽध्यवस्यति ब्राह्मणोऽयमिति । ततः पश्‍चादुलभ्यते नायं
ब्राह्मणः अब्राह्मणोऽयमिति । तत्र दुरुपदेशो ब्राह्मणशब्दो वर्त्तते । जातिकृता चार्थस्य निवृत्तिः ।</p>
<p>ननु च —नञ्‌व्यवच्छेदाय ब्राह्मणादिशब्दप्रयोगे समासस्य पूर्वपदप्रधानता
प्राप्‍नोति ?</p>
<p>नैवम् । अव्ययसंज्ञाप्रसङ्गात् अव्ययं ह्यस्य पूर्वपदम् ।</p>
<p>नैष दोषः । पाठेनाव्ययसंज्ञा क्रियते, न च नञ‌्समासस्तत्र पठ्यते । मा भूदव्ययेषु
पाठः; तथाप्यभिधेयवल्लिङ्गवचनानि भवन्ति; यश्‍चेहार्थोऽभिधीयते न तस्य
लिङ्गसंख्याभ्यां योगोऽस्ति । नेदं वाचनिकम्— अलिङ्गता, असंख्यता वा । किं तर्हि?
स्वाभाविकमेतत् । तत्र किमस्माभिः शक्यं वक्‍तुम्, यन्नञः प्राक् समासाल्लिङ्गसंख्याभ्यां
योगो नास्ति, समासे च भवति ।</p>
<p>यदि वा गुणवचनानामाश्रयतो लिङ्गवचनानि भवन्ति । यदसौ द्रव्यं श्रितो भवति
गुणः समासो वा, तस्य यल्लिङ्गं वचनं च तद् गुणस्येव समासस्यापि भवति ।</p>
<p>उच्यते इह त्रयी गतिः १. कदाचिन्नञर्थेनोत्तरपदार्थो विशेष्यते,</p>
<p>२. कदाचिन्नञर्थ उत्तरपदार्थेन,</p>
<p>३. कदाचिन्नञर्थोत्तरपदार्थाभ्यामन्यः पदार्थ इति । तत्र—</p>
<p>(१) यदा नञर्थोत्तरपदार्थाभ्यामन्यपदार्थो विशेष्यते तदा 'समानाधिकरणानां बहुव्रीहिः',
'नञर्थश्‍च विशेष्यो भवती' ति <b>षट् समासार्थभेदा</b> जायन्ते — १. अत्यन्ताभावः,
२. अनत्यन्ताभावः, ३. अन्यतराभावः, ४. तादात्म्याभावः, ५. संबन्धाऽभावः,
६. प्रध्वंसाभाव इति । यथा— अरूपो वायुः, अनुदारा कन्या, अकिञ्चनः पुमान्,
अपिशाचः कुड्यः, अघटं भूतलम्, अनङ्ग काम इति ।</p>

<pb n="140"/>
<p>(२) यदा तूत्तरपदार्थेन नञर्थो विशेष्यते तदा पूर्वपदार्थप्रधानस्तत्पुरुषः ।
नञर्थोपाधेश्‍च षट् समासार्थभेदा जायन्ते— <b>१. प्रागभावः, २. सामर्थ्याभावः,
३. आवश्‍यकताऽभावः, ४. इतरेतराभावः, ५. सत्ताऽभावः, ६. भावाभाव</b> इति ।
यथा— अनुत्पन्नो घटः, अप्रधृष्यः सुभटः, अभूषितः कान्तः, अवर्षा (मभा. २.२.६)
हेमन्तः, असच्छशविषाणम्, अनुद्भिन्नः प्रवाल इति ।</p>
<p>(३) यदा तु नञर्थेनोत्तरपदार्थो विशेष्यते तदोत्तरपदार्थप्रधानस्तत्पुरुषः, पदार्थस्य च
नञर्थोपाधे षट् समासभेदा जायन्ते, यथा— १. तदभावः, २. तदन्यः,
३. तत्सदृशः, ४. तद्‌विरुद्धः, ५. तदपकृष्टः, ६. तदुत्कृष्ट इति । यथा—
अनन्यः, अनत्रिः, अब्राह्मणः, असितः, अमनुष्यः, अमानुषः इति ।
ननु च, अन्यपदार्थतत्पुरुषयोरन्यत्रापि नञ्‌समासो दृश्यते । यथा
मक्षिकाणामभावोऽमक्षिकमिति ।</p>
<p>नायं नञ्‌समासः, किन्तर्हि 'अव्ययं विभक्ति' (२.१.६) इत्यादिना
अव्ययमभावार्थे समस्यते, अव्ययीभावश्‍च समासो भवति । यथा निवातं निशीतम् इति ।</p>
<p>किं पुनरमी नञ्‌समासार्था अन्यपदार्थादिषु व्यवतिष्ठन्ते उत सप्लवन्ते?
केचिद् व्यवतिष्ठन्ते प्रध्वंसाभावादयः । तद्‌यथा—</p>
<b><lg>
  <l>भवेदभीष्ममद्रोणं धृतराष्ट्रबलं कथम् ।</l>
  <l>यदि तत्तुल्यकक्षोऽत्र भवान् धुर्यो न युज्यते ॥ ६० ॥</l></lg></b> (वेसं. ३.२५)
<p>यथा च अनुदरा कन्या, अलोमिका एडकेति ।</p>
<p>केचित् तु संप्लवन्ते प्रागभावादयः । तद्‌याथा—</p>
<b><lg>
  <l>अजन्मा पुरुषस्तावदपुमान् पशुरेव वा ।</l>
  <l>यावल्लीलावतीवक्रप्रेक्षितार्थं न बुध्यते ॥ ६१ ॥</l></lg></b> (इति) ।
<p>यथा च — अनेके, अनेक इति ।</p>
<p>ननु च — एकशब्दो बह्वर्थः । तद्‌यथा—</p>
<p>(१) एकः कोऽपि स कुम्भसंभवमुनिः इत्युत्कर्षार्थः । तत्र—</p>
<p>(२) एके तावदाहुरिति पक्षान्तरार्थः,</p>
<p>(३) एक एवायमावयोः स्वभाव इति तुल्यार्थः,</p>
<p>(४) नैकः शयीतेत्यसहायार्थः,</p>
<p>(५) एकमेवेदं शब्दब्रह्मेत्यभेदार्थः,</p>
<p>(६) एकः द्वौ बहव इति संख्यार्थः ।</p>

<pb n="141"/>
<p>तत्कस्येह ग्रहणम्?</p>
<p>संख्यार्थस्य।</p>
<p>उत्कर्षादीनां कस्मान्न भवति ?</p>
<p>अनभिधानात्। तदयथा अमित्र इत्युक्‍ते पूर्वपदार्थप्रधानतत्पुरुषे शत्रुकरेव प्रतीयते, न
त्वसूर्यः, एवमनेक इत्युक्ते बहव एव प्रतीयन्ते, न पुनरनुत्कर्षादिमन्तः। एतेन
तत्पुरुषस्योत्तरपदप्राधान्ये सत्यनेक इत्यपि व्याख्यातम्।</p>
<p>कथं पुनरेकस्य प्रतिषेधे बहूनां सम्प्रत्ययः स्यात् ?</p>
<p>प्रसज्यायं क्रियागुणौ ततः पश्‍चान्निवृत्तं करोति। तद् यथा— आसय, भोजय,
शायय अनेकमिति।</p>
<p>स्यादेतत्, यत्र क्रियागुणौ प्रसज्येते, यत्र तु खलु न प्रसज्येते तत्र तु
कथमनेकस्तिष्ठति इति ?</p>
<p>भवत्येवंजातीयतेष्वपि एकस्य प्रतिषेधे बहूनां सम्प्रत्ययः। तद् यथा— न न एकं
प्रियम्, न न एकं सुखमिति।</p>
<b><lg>
  <l>प्रकृतिप्रत्ययौ त्रेधा त्रिधोपस्कारभक्‍तयः।
त्रिधैवोपपदप्रातिपदिकानां विभक्‍तयः॥ ६२॥</l></lg></b>
<b><lg>
  <l>त्रिधोपसर्जनं त्रेधा समास इति कीर्त्तितः।
प्रातिपादसशब्दोऽयमथान्वाख्येय उच्यते॥ ६३॥</l></lg></b>
<b><lg>
  <l>पदमिह त्रिविधं प्रतिपाद्यते त्रिविधमेव च वाक्‍यमथ त्रिधा।
व्यवहृतिः खलु शब्दनिबन्धना यदनयोरुभयोः प्रितितिष्ठति॥ ६४॥</l></lg></b>
<p><b>इति महाराजाधिराजभोजदेवविरचिते श्रृङ्गारप्रकाशे</b></p>
<p><b>प्रातिपदिकादिप्रकाशो नाम</b></p>
<p><b>॥ द्वितीयः प्रकाशः॥ २॥</b></p>
<p>रेवाप्रसादेन सनातनेन भोजादृतेनैष प्रकाश—लेखः।</p>
<p>स्वयं स्वहस्ताद् विहितोऽत्र मूलं कृपा महाकालमहेश्‍वरस्य॥</p>

<pb n="142"/>
<p>अथ</p>
<p><b>श्रृङ्गारप्रकाशे तृतीयः प्रकाशः</b></p>
<p>प्रकृत्यादिशब्दप्रकाशः</p>
<p><b>(९. पदम्)</b></p>
<p><b>तत्र पद्यतेऽनेनार्थ इति पदम्।</b></p>
<p>तत् त्रिधा १. क्रियारूपम्, २. कारकरूपम्, ३. उपस्काररूपञ्च। तेषु—</p>
<p>साध्यार्थाभिधायि <b>क्रियारूपम्।</b></p>
<p>साधनार्थाभिधायि <b>कारकरूपम्।</b></p>
<p>साध्यसाधनयोर्भूषणादिभूतमुपस्कारम्।</p>
<p>तेषां प्रत्येकं षड्भेदत्वात् पदस्याष्टादश भेदा भवन्ति। तेषु—</p>
<p><b>(१. क्रियारूपं पदम्)</b></p>
<p>(१) भावपदम्, (२) कर्मपदम्, (३) कर्त्तृपदम्, (४) भावकर्मपदम्,
(५) भावकर्त्तृपदम्, (६) कर्मकर्त्तृपदं चेति <b>क्रियारूप</b>—पदभेदाः। तेषु—</p>।
<p><b>(१) भावपदं यथा—</b></p>
<p>पच्यते, अपाचि, पक्ष्यते देवदत्तेन; आस्यते, आसि, आसिष्यते भवता; भिद्यते,
अभेदि, भित्स्यते कुसूलेन; श्रायते, अश्रायि श्रायिष्यते यवाग्वा;
एवं श्रायिषीष्ट, शश्रे, अश्रायिष्यतौदनेन; घानिषीष्ट, जघ्ने, अघानिष्यत हस्तिना;
ग्राहीषीष्ट, जगृहे, अग्राहिष्यत ग्राहेण; दार्शिषीष्ट, ददृशे, अदर्शिष्यत प्रेयसेति।</p>
<p><b>(२) कर्मपदं यथा—</b></p>
<p>पच्यते ओदनः सूदेन, आस्यते मासो भृतकेन, गम्यते ग्रामः पान्थेन, सुप्यते
क्रोशः शिशुना, अकारि कटः कुशलेन, अरोधि गौर्गोपालेन, अदोहि धेनुर्वल्लवेन,
अतापि पृथिवी राज्ञा, अन्वतातप्त कितवः कर्मणा, अनुबभूवे कम्बलः करेण,
पक्ष्यते यवागूर्भिषजा, लप्सीष्ट भिक्षा तापसेन।</p>
<p>एवं करिष्यते कारिता कारिषीष्ट कटः, घानिष्यते घानिता घानिषीष्ट शत्रुः,
ग्राहिष्यते ग्राहिता ग्राहीषष्ट ग्रन्थः, दर्शिष्यते दर्शिता दर्शिषीष्ट प्रेयानिति।</p>

<pb n="143"/>
<p><b>(३) कर्त्तृपदं</b> यथा—</p>
<p>पचति चैत्रः, आस्ते मैत्रः, तपति सुवर्णं सुवर्णकारः, तप्यते तपस्यापसः, सृजति
मालां मालिकः, सृजते धर्मं धार्मिकः, उदसर्जि स्वं वदान्यः, उदपादि सस्यं
भूमिः परिवारयन्ते वृक्षं कण्टकाः, शोषयते व्रीहीनातपः, संयुज्यते गृहमेधी
भार्यया, पच्यते सलोहितं फलमुदुम्बरः, तथा अदीपि, अदीपिष्ट वह्निः, अजनि
अजनिष्ट धूमः, अबोधि अबुद्ध प्रसुप्तः, अपूरि अपूरिष्ट कामः, अतायि अतायिष्ट
धर्मः, आप्यायि, आप्यायिष्ट लोक इति।</p>
<p><b>(४) भावकर्म्मपदं</b> यथा—</p>
<p>इच्छामि भुञ्जीत भवान्, इच्छामि भुङ्क्तां भवना्, कामये यत् स भुञ्जीत, प्रार्थये
यदि स भञ्जीत, संभावयामि भुञ्जीत भवान्, समर्थयामि भोक्ष्यते भवान्, श्रद्दधे
नाभुङ्क्त भवान्, अवकल्पयामि नाभोक्ष्यत भवान्, न श्रद्धधे ननु भवान् वृषलं
याजयेत्, नावकल्पयामि तत्रभवान् वृषलं याजयिष्यति, न मर्षयामि तत्रभवान्
वृषलमयायजिष्यत्, विगर्हे अपि तत्रभवान् वृषलं याजयति, स्मरसि देवदत्त
कश्मीरेषु वत्स्यामः, अभिजानासि कलिङ्गेषु यदवसाम, अभिजानासि कलिङ्गेषु
शश्‍वदवसाम, स्मरसि कश्मीरेषु वत्स्याम, तत्रौदनं भोक्ष्यामहे, अभिजानासि यत्
कलिङ्गेष्ववसाम यत् तत्रौदनमभुञ्ज्महि; एहि मन्ये रथेन यास्यसि, जाने सुप्तो
विहायसा गच्छामि, पश्‍य मृगो धावति, इह पश्‍यामः कर्मणि द्विवचन—
बहुवचनान्युदाह्नियन्ते इति।</p>
<p><b>(५) भावकर्त्तृपदं</b> यथा—</p>
<p>चोरस्य रुजति, चोरस्यामयति, चोरस्य बाधते, चोरस्य पीडयति, चोरस्य दहति,
चोरस्यातङ्कयति, चोरस्य स्पृशति, चोरस्य शोषयति, चोरस्य मर्दयति, चोरस्य
मोटयति, चोरं ज्वरयति, चोरं संतापयति। तथा— भवति पचति, भवति पक्ष्यति,
भवत्यपाक्षीत्, भवेदपि भवेत्, स्यादपि स्यात्, नास्ति रमे, अयूयुजस्त्वमसि,
असि त्वमीशिषे, अस्ति गच्छामो वयम्, अस्त्यत्र काञ्चिद् गां पश्‍यति, असि
भवतु गम्यते, भवतु साधयाम इति।</p>
<p><b>(६) कर्मकर्त्तृपदम्</b> यथा—</p>
<p>रज्यति वस्त्रं स्वयमेव, कुष्यति पादस्स्वयमेव, अवकिरते हस्ती, अवाकीर्ष्ट वा

<pb n="144"/>
स्वयमेव, ग्रथ्नीते माला, अग्रथिष्ट वा स्वयमेव, चीकीर्षते कटः, अचिकीर्षत
वा स्वयमेव, नमते दण्डः अनंस्त वा स्वयमेव, उच्छ्रयते दण्डः, उदशिश्रियत
वा स्वयमेव, ब्रूते कथा, अवोचत वा स्वयमेव; प्रस्नुते गौः प्रास्नोष्ट वा
स्वयमेव; आहते गौः (३.१. ८९ काशिका), आवधिष्ट वा स्वयमेव। अनुरुन्धे
गौः अन्वरुद्ध वा स्वयमेव, अकृत कटः स्वयमेव (३.१. ६२ काशिका) इति।</p>
<p>अन्ये पुनरमीषामपि कर्मकर्त्तृत्वं मन्यन्ते—</p>
<p>भिद्यते कुसूलः, स्वयमेव, भिद्यते रज्जुः स्वयमेव, लूयते केदारः स्वयमेव,
पच्यते फलं स्वयमेव, भज्यते काष्ठं स्वयमेव, कुष्यते पादः स्वयमेव, अदोहि
गौः स्वयमेव, अरोधि गौः स्वयमेव, अहावि हविः स्वयमेव, अकारि कटः
स्वयमेव, तथा भूषयते कन्या स्वयमेव, मण्डयते कन्या स्वयमेव, दोहयते गौः
स्वयमेव, आरोहयते हस्ती स्वयमेव, दर्शयते राजा स्वयमेव, अभिवादयते
गुरुः स्वयमेव, लावयते केदारः स्वयमेव, पाचयते ओदनः स्वयमेव, भेदयते
कुसूलः स्वयमेव, कारयते कटः स्वयमेव, गणयति गणः स्वयमेव, स्मरयति
वनगुल्मः स्वयमेव'इति। आहुश्‍च—</p>
<p>कर्मवत् कर्म्मणा तुल्यक्रियः (३.१. ८७), कर्मवदभावे यगात्मनेपदचिण् (वद्)भावाः
प्रयोजनम् (३.१. ८७ काशिका) अचः कर्मकर्त्तरि (३.१. ६२), दुहश‍च (३.१.
६३), न रुधः (३.१. ६४), न दुह्‍स्नुनमां यक्‍चिणौ (३.१. ८९), यक्‍चिणोः
प्रतिषेधो हेतुमण्णिश्रिब्रुञामुपसंख्यानम् (३.१. ८९ वा. १), भूषाकर्मकिरादि (३.
१. ८७), णि—श्रन्थ—ग्रन्थ—ब्रुञात्मनेपदा—कर्मकाणामुपसंख्यानम् (३.१. ८९ वा)।</p>
<p>तत् तु सम्यक्। तथाहि 'भिद्यते कुसूलस्स्वयमेव, अकारि कटः स्वयमेवेत्यादिषु
कर्मण्येव यक्‍चिणौ, स्वयंशब्दात्तु कर्मकर्त्तुकत्वप्रतीतिः। अरोधि गौस्स्वयमेवेति रुधेरपि
कर्मविवक्षायां चिण् भवत्येव अरोधि गौर्गोपालेनेति। यदा तु गोरात्मनेपद एव कर्मकर्त्तुत्वं
तदा अरोधि गौर्गोपालेनेति। यदा तु गोरात्मनेपद एव कर्मकर्त्तृत्वं तदाऽरोधि गौरात्मनैवेति
भवति। य एवार्थ आत्मनैवेति स स्वयमेवेति। अरोधीति चोक्‍ते नाश्रुते कर्त्तृवाचिनि
पदान्तरे कर्मकर्त्तुत्वं गम्यते। तस्मादिहापि कर्मण्येव णिच्। भूषयते कन्या स्वयमेवेत्यादिषु
तु 'णोरणौ यत् कर्म णौ चेत् स कर्त्ताऽनाध्याये' (१.३. ६७) इति फलवति कर्त्तर्येवात्मनेपदम्।
कुतस्त्या तर्ह्येतेषु कर्मकर्त्तृताप्रसिद्धिः ?</p>

<pb n="145"/>
<p>श्रूयताम्— कर्मपदेषु तावत्—</p>
<b><lg>
  <l>क्रियमाणं तु यत् कर्म स्वयमेव प्रसिद्ध्यति।
सुकरं स्वैर्गुणैः कर्त्तुः कर्मकर्त्तेति तं विदुः॥१॥</l>
</lg></b>
<p>कर्त्तुपदेषु भूतपूर्वकत्वात् तदवदुपचार इति। तथाहि कन्यादयो लावण्यातिशयादिभि—
रात्मभूषायै प्रसाधनादीन् प्रयुञ्जते। प्रयुञ्जते च माघादयो महाकवयः—</p>
<b><lg>
  <l>आकुञ्चितप्रोहनिरूपितक्रमं
करेणुरारोहयते निषादिनम्॥२॥ (माघ. १२.५)</l></lg></b>
<b><lg>
  <l>स सन्ततं दर्शयते गतस्मयः
कृताधिपत्यामिव साधु बन्धुताम्॥ ३॥ (किराता. १. १०) इति</l></lg></b>
<p>फलमनयोः सुखासिका लोकरञ्जनं च। अन्यथैको हस्तिपकैः पीड्येत, द्वितीयो
दुदर्शे इति नाभिगम्यते।</p>
<p>अचेतनेष्वपि क्रियाफलविवक्षायां तु दृश्‍यते 'परिवारयन्ते वृक्षं कण्टकाः, शोषयते
व्रीहिनातप' इति। एतेन करणेन तुल्यक्रियः कर्त्ता कर्मवद् भवतीत्यपि व वक्तव्यं
भवति। परिवारयन्ति कण्टकैर्वृक्षं मनुष्याः, परिवारयन्ते कण्टकाः स्वयमेवेति। तथा
'दुहिपच्योः सकर्मकयोः कर्त्ता बहुलं कर्मवद् भवतीति न वक्‍तव्यम्। दुग्धे गौः पयः
स्वयमेव, पयो मुञ्चतीति गम्यते। तस्मादुदुम्बरस्सलोहितं फलं पच्यत इति कर्मतैव
क्रियाविशेषणविवक्षिता। उदुम्बरशब्दोऽत्र फलवृत्तिः, उदुम्बरं तत् कालेन पच्यते सलोहितगुणं
यथा भवति लोहितेन पाकेन सम्बध्यत इति यावत् कर्त्तृत्वविवक्षायां च पचत्यात्मानामिति।
तथा युजेः श्‍यन् कर्त्तरि वक्‍तव्यम्, मासं युज्यते ब्रह्मचारीति। कर्त्तृत्वविवक्षायां तु
दैवादिकत्वं न सेत्स्यति, कर्मत्वविवक्षायां तु कर्मत्वं यथा; कर्त्तृत्वं तु स्वयं शब्देन
गम्यत इत्यलमतिप्रसङ्गेन॥</p>
<p>कृदन्तमपि खलु क्रियारूपं विद्यते। तत्र—</p>
<p><b>भावो</b> यथा— इह तैर्यातम्, इह तैरासितम्, इह तैर्भुक्तम्, इह तैः पीतम्; कृतं भवता,
प्रसुप्तं भवता, सुकृतं भवता, सुसिक्‍तं भवता, भूतं भवता, प्रभूतं भवता,
भविष्यमाणं भवता, भूयमानं भवता, भवितव्यं भवता, भवनीयं भवता, भव्य़ं
भवता, अवश्‍यं भाव्यं भवता, आशितभवं भवता, ईषदाढ्यम्भवं भवता,
दुराढ्यंभवं भवता, स्वाढयंभवं भवता, ईषदुत्थानं भवता, सूत्थानं भवता इति।</p>

<pb n="146"/>
<p><b>कर्म</b> यथा— प्रकृतः कटो भवता, कृतः क्रियमाणः करिष्यमाणो भवता, खलु कटः
कर्त्तव्यः, कृत्यः, करणीयः, कार्यः; ईषत्कार्यः, ईषत्करः क्रियार्थो भवता,
ईषदाढ्यंकरः स्वाढ्यंकरः, ईषत्पानः सोमो भवता, सुपानः, दुष्पानः;
दुश्शासनोऽरिभिर्भवान् सुयोधनः, दुर्योधनः, दुर्दर्शनः, दुर्धर्षणः, दुर्मर्षणः, ईषल्लभ्यो
जनैर्भवान्, सुलभः, दुर्दर्शः इति।</p>
<p><b>कर्त्ता</b> यथा—कृतवान् कटम्, उपेयिवान् ग्रामम्, विद्वान् व्याकरणम्, अधीयन् पारायणम्,
धारयन्नुपनिषदम्, द्विषान्नितिहासम्, कुर्वन् कटम्, कटं कुर्वाणः; विदिता जनापवादान्
प्रजागरितापररात्रान्, कन्यामलङ्करिष्णुः, दिवमुत्पतिष्णुः, ग्राममागामुकः,
योषामभिलाषुकः, ओदनं बुभुक्षुः, श्रियमाशंसुः, दादिर्गाः, पपिस्सोमम्, अवश्‍यंदायी,
शतंदायी, ग्रामङ्गामी, ग्राममागामी, कटं कारको व्रजति, ओदनं पाचको व्रजतीति।</p>
<p><b>भावकर्म</b> यथा— क्रियाः क्रियन्ते, विधयो विधीयन्ते, उष्ट्रासिका आस्यन्ते,
हतशायिकाश्शय्यन्ते, अर्हति भवानिक्षुभक्षिकाम्, इक्षुभक्षिकां में धारयसि, व्यावहासीं
विदधते (३.३. ४३ काशिका), सांकूटिनं कुर्वन्ति, उत्सवमामन्त्रयै, समाजमामन्त्रयै,
आमन्त्रणमामन्त्रयै, मन्त्रणं निमन्त्रयै, कां त्वं कारिमकार्षीः (३.३. ११०), कां
कारिकाम् कां कृतिम् कां क्रियाम्, का कृत्याम्; किं कृतम्, सर्वां कारिमकार्षम्,
सर्वां कारिकाम्, सर्वां कृतिम्, सर्वां क्रियां, सर्वां कृत्याम्, सर्वं कृतमिति।</p>
<p><b>भावकर्त्ता</b> यथा— ब्रह्मभूयं वर्त्तते, ब्रह्महत्या न भवति, पाको वर्त्तते, त्यागो भवति,
सांराविणं वर्त्तते, आखूत्थो भवति (३.२. ४ मभा.), अन्वेषणा वर्त्तते, व्यावभाषी
भवति, समजः पशूनाम्, उदजः पशूनाम्, गवामुपसरः (३.३. ७१), ऋतूनां
पर्यायः, भवत आसिका, भवतः शायिका, अभ्यूषखादिका वर्त्तते, इक्षुभक्षिका
उदपादि, शिरोर्त्तिर्वर्त्तते (३.३. १०८), प्रवाहिका न भवति, शिरोरोगः शिरोबाध
/?/ते, अरोचको न भवति, निग्राहस्ते वृषल (३.३.४५ काशिका), अवग्राहस्ते
वृषल, अजननिस्ते वृषल (३.३. ११२), अभवनिस्ते वृषल भूयादिति।</p>
<p><b>कर्मकर्त्ता</b> यथा— स्वयं धौतो पादौ, स्वयं विलीनमाज्यम्, अकृष्टपच्याश्शालयः
(३.१. ११४), पचेलिमा माषाः {३.१. ९६(१)}, भिदेलिमानि काष्ठानि, भिदुरा
भूः, छिदुरा रज्जुः, भङ्गुरं काष्ठम्, आरोहयमाणो हस्ती, लूयमानः केदारः,

<pb n="147"/>
ब्रुवाणा कथा, भूषमाणा कन्या, ग्रथ्नाना स्त्रक्, श्रथ्नाना स्त्रक्, चिकीर्षमाणः
कटः, अवकिरमाणो हस्ती, नयमानो दण्डः उच्छ्रायमाणो दण्डः, दुहाना धेनुः,
प्रस्नुवाना धेनुः, रुन्धाना गौः आघ्नाना गौः, रज्यद् वस्त्रम्, कुष्यन् पाद इति।</p>
<p>अन्ये पुनरमीषामपि <b>कर्मकर्त्तृत्वं</b> मन्यन्ते—प्रकृतः कटं भवान्, प्रकृतः कटो
भवता, यातः पन्थानं भवान्, यातः पन्था भवता, आसीनो मासं भवान्, आसीनो मासो
भवता, भुङ्क्ते ओदनं भवान्, भुक्त ओदने भवता, अधिशयितः खट्वां भवान्,
अधिशयिता खट्वा भवता, आरूढो वृक्षं भवान्, आरूढो वृक्षो भवता, आश्लिष्टः प्रियां
भवान्, आश्लिष्टा प्रिया भवता, उपस्थितः सूर्यं भवान्, उपस्थितः सूर्यो भवता,
उपासितोऽग्निं भवान्, उपासितोऽग्निर्भवता, अनूषितो गुरुं भवान् (३.४. ७२ काशिका),
अनूषितो गुरुर्भवता, अनुजातो माणवको माणाविकाम्, अनुजाता माणाविका माणवकेन,
अनुजीर्णो वृषलीं देवदत्तः, अनुजीर्णा वृषली देवदत्तेन इति। तन्न सम्यग् वाक्‍यभेदात्॥</p>
<p>ननु च भावनाक्षेपलब्धः कर्त्ता न तिङ्वाच्यः।</p>
<p>तत् कथमुच्यते कर्त्तृपदं, भावकर्त्तृपदं, कर्मकर्त्तृपदं चेति।</p>
<p>तथाहि— अन्वयव्यतिरेकाभ्यां शब्दस्याभिधानशक्तिः कल्प्यते। भावनाक्षेपेण च
प्रतीयते; कर्त्तरि न तत्र प्रत्ययस्यान्वयव्यतिरेकौ कल्प्यते, यथा जात्याक्षेपेण व्यक्तेः
प्रतीतौ न तां प्रति शब्दस्य वाचकशक्तिकल्पनोपपत्तिमती।</p>
<p>कथं पुनः कर्त्तुरनभिधाने प्रत्ययस्य वचनपुरुषभेदो युज्यते?</p>
<p>यथैव नात्मनेपदेषु।</p>
<p>जात्यभिधानपक्षे जातेरलिङ्गसंख्याया अपि तदाधारव्यक्त्याश्रयाणि लिङ्गवचनानि
प्रवर्त्तन्ते, तथैव भावनाया अभेदेऽपि। तथा कर्त्राश्रयो वचनपुरुषभेदः प्रपत्स्यतीति।</p>
<p>न च कर्त्तरि लकारः स्मर्यत इति वाच्यम्, यतः 'कर्त्तरि कृत् (३.४. ६७),
'लः कर्मणि च भावे चाकर्मकेभ्यः' (३.४. ६९), 'वर्त्तमाने लट्' (३.२. १२३), 'लस्य
(३.४. ७७, ७८) 'तिबादयः (१.४. १०१), तिङ्स्त्रीणि त्रीणि प्रथममध्यमोत्तमाः
तान्येकवचनद्विवचनबहुचान्येकशः युष्मदि XXX मध्यमः, अस्मधुत्तमः, शेषे प्रथमः
(१.४. १०२—१०८), भावकर्मणोरात्मनेपदम् (१.३. १३), शेषात् कर्त्तरि परस्मैपदम्
(१.३. ७८) इत्यादिवाक्‍यानां ' द्व्‍येकयोर्द्विवचनैकवचने (१.४. २२), 'बहुषु बहुवचनम्'
(१.४. २१) इति संख्याविधानेन सहैकार्थविषयत्वादेकवाक्‍यता व्याख्याता। एको हि

<pb n="148"/>
पचतीत्यादिशब्दस्तैर्व्याक्रियते। तत्रैष वाक्यार्थो भवति— कर्त्तुरेकत्वे एकवचनं तिबित्यादि,
कर्त्तुर्द्वित्वे द्विवचनं तसित्यादि, कर्त्तुर्बहुत्वे बहुवचनं झीत्यादि। एवं च भावनाक्षिप्त—
कर्त्तृसंख्यायामेव लकारः स्मर्यते न कर्त्तरि।</p>
<p>उच्यते, यदि भावनाक्षिप्तकर्त्तृसंख्या लकारेणोच्यते, देवदत्तेनास्यत इति
भावाभिधायिनोऽपि कर्त्तृसंख्यायामेवाभिधानं प्राप्नोति, उभयत्रापि कर्त्तृसद्भावात्। येनैव
हि निमित्तेन पचतीत्यादौ कर्म संख्याभिधानमासादयति तेनैव प्रयोगान्तरेऽप्यासादयेत्।
कतं च कर्त्तर्यभिधीयमाने तद्‌विशिष्टसंख्याभिधानं युक्‍तम् ?</p>
<p>अथ संख्यामात्रमभिधीयते न विशेषः; तर्हि पुरुषादिभेदप्रतीतेरनुपपत्तिः। तद्विशिष्टा—
भिधानं च तदभिधानपुरस्सरेण न्याय्यम्, नाऽगृहीतविशेषणा विशेष्यबुद्धिर्वर्त्तत इति न्यायात्
न च शब्देनासंस्पृश्‍यमानोऽपि कर्त्ता सन्निधिमात्रेण संख्यां विसेषायितुमुत्सहते, संख्याया
धर्मरूपत्वाद् धर्मिणा कर्त्तुरवच्छेदकत्वेन संस्पर्शो युज्यते। करणादीनामपि सान्निध्य—
धर्मित्वात् तथात्वोपपत्तेः। किञ्च लकारेणाभिहितयोर्भावनासंख्ययोरुत्तरकालो भावनाक्षिप्‍तः
कर्त्ता लभ्यते। ततोऽस्य पूर्वभावाद् भावनासमकालमभिहितया संख्यया अविशेषात्
सर्वकारकाणामवच्छेदः प्राप्नोति। पश्‍चाच्च कर्त्ताक्षिप्‍तः कथं भावनासमकालमभिहितां
संख्यामात्मनि निरुन्ध्यात् ?</p>
<p>अथ संख्यावदभावनाप्रतीतिसमकालमेव कर्त्ता प्रतीयते; न तर्ह्याक्षेपलभ्यः, अपितु
संख्यावल्लकारेणाभिधीयत एवेति।</p>
<p>किञ्च देवदत्तादिपदेन पचतीत्यादेस्सामानाधिकरण्यदर्शनात् संख्यावान् कर्त्तैव
लकारेणाभिधीयते। यदि पुनः कर्त्तृस्संख्यानमेकत्वादिकं लकारो ब्रूयात् तदा देवदत्तस्य
पचतीत्येवं प्रयोगः स्यात् यथा देवदत्तस्यैकत्वमिति। अथ न संख्यानमुच्यते लकारेण,
किन्तु संख्येय एव देवदत्तादिरभिधीयते। देवदत्तः पचतीत्येकत्वसंख्यावच्छिन्नः पाकं
करोतित्यर्थः। एवं चं संख्येयेऽभिधीयमाने कर्त्तैवाभिहितो भवति।</p>
<p>न च कर्त्रभिधानेऽपि शक्तेः कारकत्वात् समानाधिकरणाऽनुपपत्तिरिति वाच्यम्,
शक्तिर्हि लकारेणाप्यभिधीयमाना गुणद्रव्यपरतन्त्रैवाभिधीयते। यथा—'शुक्लः पटः, शुक्‍ला
शाटी'—ति।</p>
<p>अपि च भवन्तोऽपि कर्म लकारवाच्यं मन्यन्ते, तदनुपपन्नम्। यथैव हि
भावनाक्षेपलभ्यत्वात् कर्त्तुरवाच्यत्वं तथा कर्मणोऽपि भवितुमर्हति।</p>

<pb n="149"/>
<p>अथानाक्षेपात् कर्मणो वाच्यत्वम्। एवं च सति कर्त्तुरपि तथात्वोपपत्तिः। न हि
क्रियाक्षेपे कर्तृकर्मणोर्विशेषमुपलभामहे। यथैव हि कर्त्रा विना क्रिया न प्रतीयते एवं
कर्मणापि। न सर्वत्र कर्मसम्बन्ध इति चेत्, यत्राऽस्ति तत्र कथम् ? अथ कर्मणोऽपि
क्रियाक्षेपलभ्यत्वात् तद्गताऽपि संख्यैवोच्यते लकारेण। कथमिदानीं कर्त्तृकर्माऽनभिधायको
लकारः क्‍वचित् कर्त्तृगतां संख्यामभिधत्ते; क्‍वचित् कर्मगतामिति विशेषो भवति? न च
विशेषणं नास्तीति वाच्यम्, यतः पचतीत्यत्र उल्लसितेन कर्त्तृरूपत्वेन पच्यत इत्यत्र
रूपगृहीतकर्मनिष्ठत्वेन प्रतीतिरूत्पद्यते। किं च लकारणे कर्त्तृकर्मणोरनभिधाने देवदत्तः
पचतीत्यनभिहिते कर्त्तरि तृतीया, ओदनः पच्यत इति कर्मणि द्वितीया प्राप्नोति।</p>
<p>अथैवमुच्यते कर्त्तृकर्म्मसंख्ययोरभिहितत्वान्न भविष्यतो विभक्ती। कृदन्तेषु
तर्ह्यनिष्टप्राप्तिः संख्यायाः कृत्यभिधानात्। तत्र पक्‍व ओदन इति द्वितीया, पक्ता देवदत्त
इति तृतीया प्राप्नोति।</p>
<p>ननु चोभयं विभक्‍त्यर्थः संख्या कर्म्मादयश्‍च। तत्र यथाऽऽख्यातेषु संख्याया
अभिहितत्वात् कर्त्तृकर्म्मणोर्द्वितीयातृतीये न भवतः, तथा कृदन्तेषु कारकस्याऽभिहितत्वात्
संख्या, संख्याया द्वितीयादयो न भविष्यन्ति।</p>
<p>स्यादेतत्। यद्यभिहिते प्रतिषेधः स्यात्, अनभिहिते त्वयं विधिः सामर्थ्यैकवाक्‍यताभ्यां
पर्युदासाश्रयणात्। तत्र तिङ्न्तेषु संख्याभिधानेऽप्यनभिहितत्वात् कर्तृकर्मणोः कारकविभक्तिः
प्राप्नोति। कृदन्तेषु कारकाभिधानेऽपि अनभिहितत्वात् संख्यायाः कारकविभक्‍तयः प्राप्नुवन्ति।
अपि च 'देवदत्तः पचन्, देवदत्तः पचमान' इति शतृशानचोः कर्त्तरि च संख्याया
अप्यनभिधानात् तृतीया न प्राप्नोति ? अथ शतृशानचोः कर्त्तृनभिधानमाश्रीयते तिडः
किमपराद्धम् ? तस्यापि लादेशत्वात् शतृशानचोः कृत्त्वात्, 'कर्त्तरि च कृत्' (३.४. ६७)
इति वचनात्; कर्त्तुरभिधानादिति चेत् कर्मणः कथमोदनं पच्यमान इति। अथ स्थानिनो
लकारस्य कर्मणि विधानात् तदादेशत्वाच्च शानचः कर्माभिधानं भविष्यति। तथाहि 'लः
कर्मणि च भावे चाकर्मकेभ्यः' (३.४. ६९) इति, 'भावकर्मणोः' (१.१३.१३),'आत्मनेपदम्
(१.३. १२) इति वा कर्मणि लकारो विधीयते। एवं सति यत्रापि तिङोऽपि विधीयन्ते
तत्रापि कर्मणि प्राप्नोति। ततश्‍च कर्त्तर्यति केनापवार्यते ?</p>
<p>तत्रापि 'कर्त्तरि कृत्'(३.४. ६७), 'शेषात् कर्तरि परस्मैपदम्' (१.३. ७८) इति
कर्त्तरि लकारोऽपि विधीयते। तदुक्तम्—</p>

<pb n="150"/>
<b><lg>
  <l>आत्मनेपदरूपेण सर्वत्रैव हि कर्मणि ।</l>
  <l>लकारस्स्यात् तथैवायं कर्त्तर्यपि भवेन्न किम् ॥ ४ ॥</l>
</lg></b>
<p>न च कर्त्तरि या कर्मणि या संख्या तत्र तिङो भवन्तीत्याश्रयितुमुचितम् । न हि
'लः कर्मणि च भावे चाकर्मकेभ्यः' (३.४.६९) इत्यस्य 'द्व्येकयोर्द्विवचनैकवचने'
(१.४.२२)'बहुषु बहुवचनम्' (१.४.२१) इत्यनेनैकवाक्‍यत्वं विद्यते, भावेऽपि लकारस्य
विधानात् । न च भावस्य साध्यत्वेन संख्यायोगोऽस्ति । नापि 'स्वौजस' (४.१.२)
इत्यादेर्विधानस्य संख्याविभक्तिविधानेन सहैकवाक्‍यत्वम् असंख्येभ्योऽप्यव्ययेभ्यस्सुबुत्पत्तेः ।
आह च <b>महावार्त्तिककारः</b> 'सुप्‍तिङोरविशेषविधानाद् दृष्टविप्रयोगाच्च नियमार्थं वचनम्
{१.४.२१(१)} इति । <b>महाभाष्यकारोऽ</b>प्याह— 'सुप्‍तिङोऽविशेषेणोत्पद्यन्ते, उत्पन्नानां नियमः'
इति । तस्मान्न कर्तृकर्मसंख्यायां लकारविधिः, अपितु कर्त्तृकर्मणोरेवेत्यभ्युपगन्तव्यम् ।</p>
<p>कथं पुनस्सर्वकारकसन्निधाने लकारेण कर्त्तृकर्मणोरेवाभिधानम् ?</p>
<p>उच्यते, तयोरेव प्राधान्यात् । तत्र कर्त्तुः प्राधान्यम्, करणादीनां तदधीनवृत्तित्वात्
कर्मणस्तु तदर्थत्वमेव तत्प्रवृत्तेः । यदि वा कर्त्तृकर्मव्यापाराभिधायिनो धातोः पर उपजायमानो
लकारः कर्त्तृकर्मणी एवाभिदधाति ।</p>
<p>अथ कथं कर्त्तृकर्मवत् कालादिकमपि नाभिदधाति? विषयभेदात् ।
तथाहि <b>षडर्थास्तिङन्तेन प्रतीयन्ते</b> — (३.१.६७ मभा.)</p>
<p><b>१. क्रिया, २. कालः, ३. उपग्रहः, ४. कारकं, ५. पुरुषः, ६. संख्येति ।</b></p>
<p>तेषु 'क्रियाकालात्मनेपदनिमित्तानि प्रकृतिरभिधत्ते, प्रत्ययः साधनं संख्यां पुरुषं च ।
तत्र प्रकृत्यभिधेयेषु क्रिया प्रधानम्, कालोपग्रहौ विशेषणम् । प्रत्ययाभिधेयेषु साधनं
प्रधानं, संख्यापुरुषौ विशेषणम् ।</p>
<p>कथं पुनः संख्या कारकस्यैव विशेषणम्, न क्रियाकालोपग्रहपुरुषाणाम् ?</p>
<p>उच्यते, क्रियायाः साध्यत्वेनापरिनिष्पन्नत्वात् कालस्य च क्रियातोऽव्यतिरेकात्,
व्यतिरेकेऽपि वा क्रियावच्छेदकत्वेनोपसर्जनत्वात् । उपग्रहस्यापि गन्धनादेः क्रियाधर्मत्वे—
नाऽपरिनिष्ठितत्वे अनिदन्तानिर्देश्‍यत्वादसंबन्धः संख्यायाः । पुरुषस्तु प्रथमादिः साधनमेव,
नान्यः कश्‍चित् । अतः कारकेणैव संख्याभिसंबध्यते, न क्रियादिभिरिति । तदेवं तिङ्वाच्यत्वेन
कर्त्तुः कर्त्तृपदं, भावकर्त्तृपदं, कर्मकर्त्तृपदं चेति यदुक्‍तं तदुपपन्नमेवेति ।</p>

<pb n="151"/>
<p><b>(२. कारकरूपं पदम्)</b></p>
<p><b>कर्त्तृपदं, कर्मपदं, करणपदं, संप्रदानपदम्, अपादानपदम् अधिकरणपदं</b> चेति
कारकरूपभेदाः। तत्र कर्त्रादयः कारकप्रस्तावेऽग्रतः प्रपञ्चयिष्यन्ते; इह तु
संबन्धाविच्छेदा लेशत उदाह्रियन्ते। तेषां —</p>
<p><b>(कर्त्तृपदम्)</b></p>
<p><b>कर्त्ता</b> त्रिझा <b>१. स्वतन्त्रः २. अस्वतन्त्रः ३. कर्मकर्त्त</b> चेति।</p>
<p><b>(१. स्वतन्त्रः)</b> तत्र (स्वतन्त्रः) क्रियायां स्वेच्छया करणादिकारकाणि यः प्रयुङक्ते, न तु तैः
प्रयुज्यते सः स्वतन्त्रः। स द्विधा <b>१. स्वविभक्तिवाच्यः, २. परविभक्तिवाच्यश्‍चेति।</b></p>
<p>तयोः स्वविभक्तिवाच्यो यथा— (माघ. १०.२५)</p>
<b><lg>
  <l>मानभङ्गपटुना सुरतेच्छां तन्वता प्रथयता दृशि रागम्।
लेभिरे सपदि भावयतान्तर्योषितः प्रणयिनेव मदेन ॥ ५ ॥</l></lg></b>
<p>परविभक्तिवाच्यो यथा—(माघ. १०.३३)</p>
<b><lg>
  <l>चारुता वपुरभूषयदासां तामनूननवयौवनयोगः।
तं पुनर्मकरकेतनलक्ष्मीस्तां मदो दयितसङ्गमभूषः ॥ ६ ॥</l></lg></b>
<p><b>(२. अस्वतन्त्रः)</b> योऽन्यप्रयुक्तः क्रियासु व्याप्रियते सोऽस्वतन्त्रः। सोऽपि द्विधा—
<b>१. उद्भूतव्यापारः २. अनुद्भूतव्यापारश्‍च।</b></p>
<p>तयोरुद्भूतव्यापारो यथा—(किराता. १.३१)</p>
<b><lg>
  <l>गुणानुरक्तामनुरक्तसाधनः कुलाभिमानी कुलजां जनाधिपः।
परैस्त्वदन्यः क इवाऽपहारयेन्मनोरमामात्मवधूमिव श्रियम् ॥ ७ ॥</l></lg></b>
<p>अनुद्भूतव्यापारो यथा—(किराता ९.७१)</p>
<b><lg>
  <l>चित्तनिर्वृतिविधायि विविक्तं मन्मथो मधुमदश्शशिभासः।
सङ्गतं च दयितैः स्म नयन्ति प्रेम कामपि भुवं प्रमदानाम् ॥ ८ ॥</l></lg></b>
<p><b>(३. कर्मकर्त्ता)</b> कर्मकर्त्तापि द्विधैव—</p>
<p><b>१. उद्रिक्त्तकर्मांशः, २. अनुद्रिक्त्तकर्मांशश्‍च।</b></p>
<p>तयोरुद्रिक्त्तकर्मांशो यथा—</p>
<b><lg>
  <l>एतदुच्छ्वसितपीतमैन्दवं सोढुमक्षममिव प्रभारसम्।
मुक्तषट्पदविरावमञ्जसा भिद्यते कुमुदमानिबन्धनात् ॥ ९ ॥ (कुसं. ८.७०)</l></lg></b>

<pb n="152"/>
<p>अनुद्रिक्तकर्मांशो यथा—(किराता. १.१८)</p>
<b><lg>
  <l>उदारकीर्त्तेरुदयं दयावतः प्रशान्तबाधं दिशतोऽभिरक्षया।
स्वयं प्रदुग्धेऽस्य गुणैरुपस्नुता वसूपमानस्य वसूनि मेदिनी ॥ १० ॥</l></lg></b>
<p><b>(कर्मपदम्)</b></p>
<p>कर्तुः क्रिययाऽनन्यार्थया यदाप्यते तत् कर्म। तदपि त्रिधा—</p>
<p><b>१. निर्वर्त्त्यम् २. विकार्यम् ३. प्राप्यं</b> च। तेषु—</p>
<p><b>(१) निर्वर्त्यम् — 'यदसज्जायते सद् वा जन्मना तत् प्रकाशते' ॥ ११ ॥</b> (वाप. ३.७.४९)
तयोः प्रथमं यथा—(काव्याद. २.२३६)</p>
<b><lg>
  <l>अयमान्दोलितप्रौढचन्दनद्रुमपल्लवः।
उत्पादयति लोकस्य प्रीतिं मलयमारुतः ॥ १२ ॥</l></lg></b>
<p>द्वितीयं यथा—(माघ.१०.१५)</p>
<b><lg>
  <l>सन्तमेव चिरमप्रकृतत्वादप्रकाशितमदिद्युतदङ्गे।
विभ्रमो मधुमदः प्रमदानां धातुलीनमुपसर्ग इवार्थम् ॥ १३ ॥</l></lg></b>
<p><b>(२) विकार्यमपि</b> द्विधा प्रकृत्युच्छेदात् गुणान्तराधानाच्च।</p>
<p>तत्र प्रथमं यथा—(कुसं. ३.७२)</p>
<b><lg>
  <l>क्रोधं प्रभो! संहर संहरेति यावद् गिरः खे मरुतां चरन्ति।
तावत् स वह्निर्भवनेत्रजन्मा भस्मावशेषं मदनं चकार ॥ १४ ॥</l></lg></b>
<p>द्वितीयं यथा—(कुसं. ८.२७)</p>
<b><lg>
  <l>तां पुलोमतनयाऽलकोचितैः पारिजातकुसुमैः प्रसाधयन् ।
नन्दने चिरमयुग्मलोचनः सस्पृहं सुरवधूभिरैक्ष्यत ॥ १५ ॥</l></lg></b>
<p><b>(३) प्राप्यमपि</b> द्विधैव कथितम् अकथितं च।</p>
<p>तत्र यत् कृत्य—क्त—खल—र्थादिभिर—भिधीयते तत् <b>कथितम्।</b>
यत् तैर्नाभिधीयते <b>तदकथितम्</b>। तयोराद्यं यथा— (किराता. ८.६)</p>
<b><lg>
  <l>निपीयमानस्तबका शिलीमुखैरशोकयष्टिश्‍चलबालपल्लवा।
विडम्बयन्ती ददृशे वधूजनैरमन्ददष्टोष्ठकरावधूननम् ॥ १६ ॥</l></lg></b>
<p>द्वितीयं यथा—(कुसं. ६.२९)</p>
<b><lg>
  <l>तामस्मदर्थे युष्माभिर्याचितव्यो हिमाचलः।
विक्रियायै न कल्पन्ते सम्बन्धाः सदनुष्ठिताः ॥ १७ ॥</l></lg></b>

<pb n="153"/>
<p>(<b>करणपदम्</b>)</p>
<p>क्रियासिद्धौ साधकतमत्वेन यदव्यवहितं व्याप्रियते तत् <b>करणम् ।</b> तदपि त्रिधा —
<b>१. बाह्यम् २. आभ्यन्तरं ३. बाह्याभ्यन्तरं</b> च ।</p>
<p>(<b>१</b>) तेषु <b>बाह्यं</b> द्विधा— <b>व्यवधायकम् अव्यवधायकं च ।</b>
तयोराद्यं यथा—(कुसं. ७.१४)</p>
<b><lg>
  <l>धूपोष्मणा त्याजितमार्द्रभावं केशान्तमन्तःकुसुमं तदीयम् ।</l>
  <l>पर्यक्षिपत् काचिदुदारबन्धं दूर्वावता पाण्डुमधूकदाम्ना ॥ १८ ॥</l>
</lg></b>
<p>द्वितीयं यथा— (रघु. ६.३)</p>
<b><lg>
  <l>वैदर्भनिर्दिष्टमसौ कुमारः क्लृप्तेन सोपानपथेन मञ्चम् ।</l>
  <l>शिलाविभङ्गैर्मृगराजशावस्तुङ्गं नगोत्सङ्गमिवारुरोह ॥ १९ ॥</l>
</lg></b>
<p>(<b>२</b>) <b>अभ्यन्तरमपि</b> द्विधा कर्त्तुर्भिन्नमभिन्नं च ।</p>
<p>तयोर्भिन्नं यथा—(किराता. ८.३२)</p>
<b><lg>
  <l>शिलाघनैर्नाकसदामुरःस्थलैर्बृहन्निवेशैश्‍च वधूपयोधरैः ।</l>
  <l>तटान्तनीतेन विभिन्नवीचिना रुषेव भेजे कलुषत्वमम्भसा ॥ २० ॥</l>
</lg></b>
<p>द्वितीयं यथा—(कुसं. ५.३९)</p>
<b><lg>
  <l>प्रयुक्‍तसत्कारविशेषमात्मना न मां परं संप्रतिपत्तुमर्हसि ।</l>
  <l>यतस्सतां सन्नतगात्रि! सङ्गतं मनीषिभिः साप्तपदीनमुच्यते ॥ २१ ॥</l>
</lg></b>
<p>(<b>३</b>) <b>बाह्याभ्यन्तरमपि</b> द्विधा बहिर्मुखम् अन्तर्मुखं च ।</p>
<p>तयोराद्यं यथा—(माघ. ५.२)</p>
<b><lg>
  <l>गतया पुरः प्रतिगवाक्षमुखिं दधती रतेन भृशमुत्सुकताम् ।</l>
  <l>मुहुरन्तरालभवमस्तगिरेस्सवितुश्‍च योषिदमिमीत दृशा ॥ २२ ॥</l>
</lg></b>
<p>द्वितीयं यथा—(माघ. ५.२)</p>
<b><lg>
  <l>बिभ्रतौ मधुरतामतिमात्रं रागिभिर्युगपदेव पपाते ।</l>
  <l>आननैर्मधुरसो विकसद्भिर्नासिकाभिरसितोत्पलगन्धः ॥ २३ ॥</l>
</lg></b>
<p>(<b>संप्रदानपदम्</b>)</p>
<p>क्रियाकार्यत्वेनावधारितं कर्मणा क्रियया वा संयोगं यदनुभवति तत् <b>सम्प्रदानम्</b> ।
तत् त्रिधा <b>१. ददातिकर्मव्याप्यम्, २. कर्ममात्रव्याप्यम्, ३.क्रियाव्याप्यञ्चेति ।</b> तेषु—</p>

<pb n="154"/>
<p>(<b>१</b>) <b>ददातिकर्मव्याप्यं</b> द्विधा १. स्वत्वस्याऽनिवृत्तौ २. निवृत्तौ च
तयोराद्यं यथा—(कुसं. ८.१९)</p>
<b><lg>
  <l>चुम्बनादलकचूर्णदूषितं शङ्करोऽपि नयनं ललाटजम् ।</l>
  <l>उच्छ्‌वसत्कमलगन्धये ददौ पार्वतीवदनगन्धवाहिने ॥ २४ ॥</l>
</lg></b>
<p>द्वितीयं यथा—(विक्रमो. ३.१४)</p>
<b><lg>
  <l>दातुं वा प्रभवसि मामन्यस्यै कर्त्तुमेव वा दासम् ।</l>
  <l>नाहं पुनस्तथा त्वं यथा हि मां मन्यसे भीरु ॥ २५ ॥</l>
</lg></b>
<p>(<b>२</b>) <b>क्रियाकर्मव्याप्यं</b> द्विधा ददात्यर्थविषयम् अददात्यर्थविषयं च ।
तत्र प्रथमं यथा—(किराता. ५.२८)</p>
<b><lg>
  <l>श्रीमल्लताभवनमोषधयः प्रदीपाः शय्या नवानि हरिचन्दनपल्लवानि ।</l>
  <l>अस्मिन् रतिश्रमनुदश्‍च सरोजवाताः स्मर्त्तुं दिशन्ति न दिवः सुरसुन्दरीभ्यः ॥ २६ ॥</l>
</lg></b>
<p>द्वितीयं यथा—(कुसं. ३.६०)</p>
<b><lg>
  <l>शशंस तस्मै प्रणिपत्य नन्दी शुश्रूषया शैलसुतामुपेताम् ।</l>
  <l>प्रवेशयामास च भर्तुरेनां भ्रूक्षेपमात्रानुमतप्रवेशाम् ॥ २७ ॥</l>
</lg></b>
<p>(<b>३</b>) <b>क्रियाव्याप्यमपि</b> द्विधैव, पारिभाषिकमपारिभाषिकं च ।</p>
<p>तयोः प्रथमं यथा—(किराता. ९.३५)</p>
<b><lg>
  <l>न स्रजो रुरुचिरे रमणीभ्यश्‍चन्दनानि विरहे मदिरा वा ।</l>
  <l>साधनेष्वपि रतेरुपधत्ते रम्यतां प्रियसमागम एव ॥ २८ ॥</l>
</lg></b>
<p>द्वितीयं यथा-(कुसं. ७.८६)</p>
<b><lg>
  <l>इत्थं विधिज्ञेन पुरोहितेन प्रयुक्तपाणिग्रहणोपचारौ ।</l>
  <l>प्रणेमतुस्तौ पितरौ प्रजानां पद्मासनस्थाय पितामहाय ॥ २९ ॥</l>
</lg></b>
<p>(<b>अपादानपदम्</b>)</p>
<p>तत्र कर्त्रा कर्मणा वा क्रियाजन्यमेव ध्रौव्येण यद्विभागमवगाहते <b>तदपादानम्</b> ।
तत्त्रिधा — <b>१. निर्दिष्टविषयम् २. उपात्तविषयम् ३. अपेक्षितक्रियं</b> चेति ।</p>
<p>(<b>१</b>) तेषु <b>निर्दिष्टविषयं</b> द्विधा— <b>उज्झितम् अनुज्झितं</b> च ।</p>
<p>तयोराद्यं यथा—(रघु. १६.४८)</p>
<b><lg>
  <l>स्वेदानुविद्धार्द्रनखक्षताङ्के सन्दष्ट भूयिष्ठशिख कपोले ।</l>
  <l>च्युतं न कर्णादपि कामिनीनां शिरीषपुष्पं सहसा पपात ॥ ३० ॥</l>
</lg></b>

<pb n="155"/>
<p>द्वितीयं यथा—(किराता. ९.११)</p>
<b><lg>
  <l>औषसातपभयादपलीनं वासरच्छविविरामपटीयः ।</l>
  <l>सन्निपत्य शनकैरिव निम्नादन्धकारमुदवाप समानि ॥ ३१ ॥</l>
</lg></b>
<p>(<b>२</b>) <b>उपात्तविषयम</b>पि द्विधा— <b>हेयमुपादेयं</b> च ।</p>
<p>तयोराद्यं यथा—(किराता. ८.७)</p>
<b><lg>
  <l>करौ धुनाना नवपल्लवाकृती वृथा कृथा मानिनि मा परिश्रमम् ।</l>
  <l>उपेयुषी कल्पलताभिशङ्कया कथं नु वित्रस्यति षट्पदावली ॥ ३२ ॥</l>
</lg></b>
<p>द्वितीयं यथा—(रघु. १७.१)</p>
<b><lg>
  <l>अतिथिं नाम काकुत्स्थात् पुत्रमाप कुमुद्वती ।</l>
  <l>पश्‍चिमाद्‌यामिनीयामात् प्रसादमिव चेतना ॥ ३३ ॥</l>
</lg></b>
<p>(<b>३</b>) अपेक्षितक्रियमपि द्विधैव— सामान्यापेक्षं विशेषापेक्षं च ।
तयोराद्यं यथा—(माघ. १०.२१)</p>
<b><lg>
  <l>मा पुनस्तमभिसीसरमागस्कारिणं मदविमोहितचित्ता ।</l>
  <l>योषिदित्यभिललाष न हालां दुस्त्यजः खलु सुखादपि मानः ॥ ३४ ॥</l>
</lg></b>
<p>द्वितीयं यथा—</p>
<b><lg>
  <l>कुतो भवानध्वग! चित्रकूटाद् दृष्टस्त्वया श्रीललितस्वभावः ।</l>
  <l>किं तेन मुग्धे मदनोत्सवेऽस्मिन् कामं त्वया वेश्मनि लेखयामि ॥ ३५ ॥</l>
</lg></b>
<p>(<b>अधिकरणपदम्</b>)</p>
<p>कर्त्रा कर्मणा व्यवहितं <b>क्रियाधारोऽधिकरणम् ।</b>
तत्त्रिधा—<b>१. वैषयिकं, २. औपश्लेषिकं, ३. नैमित्तिकं</b> च । तेषु —</p>
<p>(<b>१</b>) <b>वैषयिकं</b> द्विधा — द्रव्यवैषयिकं गुणवैषयिकं च ।
तयोराद्यं यथा— (माघ. ९.४५)</p>
<b><lg>
  <l>कदलीप्रकाण्डरुचिरोरुतरौ जघनस्थलीपरिसरे महती (ति) ।</l>
  <l>रशनाकलापकगुणेन वधूर्मकरध्वजद्विरदमाकलयत् ॥ ३६ ॥</l>
</lg></b>
<p>द्वितीयं यथा— (नीति.५२)</p>
<b><lg>
  <l>विपदि धैर्यमथाभ्युदये क्षमा सदसि वाक्पटुता युधि विक्रमः ।</l>
  <l>यशसि चाभिरुचिर्व्यसनं श्रुतौ प्रकृतिसिद्धमिदं हि महात्मनाम् ॥ ३७ ॥</l>
</lg></b>

<pb n="156"/>
<p><b>(२) औपश्लेषिकमपि</b> द्विधा— एकदेशिकमभिव्यापकं च ।</p>
<p>तयोराद्यं यथा— (माघ. १०.३९)</p>
<b><lg>
  <l>स्वर्शभाजि विशदच्छविचारौ कल्पिते मृगदूशां सुरताय ।</l>
  <l>सन्नतिं दधति पेतुरजस्रं दृष्टयः प्रियतमे शयने च ॥ ३८ ॥</l>
</lg></b>
<p>द्वितीयं यथा—(किराता. ९.६३)</p>
<b><lg>
  <l>रागकान्तनयनेषु नितान्तं विद्रुमारुणकपोलतलेषु ।</l>
  <l>सर्वथापि ददृशे वनितानां दर्पणेष्विव मुखेषु मदश्रीः ॥ ३९ ॥</l>
</lg></b>
<p>(<b>३</b>) <b>नैमित्तिकमपि</b> द्विधैव— <b>शुद्धं सङ्कीर्णं</b> च ।</p>
<p>तयोराद्यं यथा—(गास. वे. ७३४)</p>
<b><lg>
  <l>कडुए/कह दे धूमंधारे अब्भुत्तणमग्गिणो समप्पिहिइ ।</l>
  <l>मुहकमल—चुबणालेहडम्मि पासट्ठिए दिअरे ॥ ४० ॥</l>
</lg></b>
<lg><l>(कटुके/कथं सखि धूमान्धकारेऽभ्युत्तेजनमग्नेः समाप्स्यते ।</l>
  <l>मुखकमलचुम्बनलम्पटे पार्श्‍वस्थिते देवरे॥)</l></lg>
<p>द्वितीयं यथा—</p>
<b><lg>
  <l>इहाधीती पूर्वे धृतधरणिभारः कमठरा—
डपां नाथेनास्माद्गिरिशतशरण्येन पठिताः ।</l>
  <l>ततः प्राप्ता दूरीकृतभुवनतापैर्जलधरै—
स्सतां तु स्वोपज्ञ सततमुपकारोपनिषदः ॥ ४१ ॥</l>
</lg></b>
<p>(<b>कर्त्ता</b>)</p>
<p>प्रवृत्तप्रयोजकस्तु निमित्तविशेषो हेतुः <b>कर्ता</b> च भवति ।</p>
<p>सोऽपि त्रिधा— <b>१. प्रेरकः, २. अनुकूलः, ३. प्रत्यायक</b>श्‍च ।</p>
<p>(१) तत्र प्रेरको द्विधा— व्यवहितोऽव्यवहितश्च ।</p>
<p>तयो<b>र्व्यवहितो</b> यथा— (रघु. ६.८३)</p>
<b><lg>
  <l>सा चूर्णगौरं रघुनन्दनस्य धात्रीकराभ्यां करभोपमोरूः ।</l>
  <l>आसञ्जयामास यथाप्रदेशं कण्ठे गुणं मूर्तमिवानुरागम् ॥ ४२ ॥</l>
</lg></b>
<p><b>अव्यवहितो</b> यथा— (माघ. १०.१६)</p>
<b>
<lg><l>सावशेषपदमुक्तमुपेक्षा स्रस्तमाल्यवसनाभरणेषु ।</l>
  <l>गन्तुमुत्थितमकारणतः स्म द्योतयन्ति मदविभ्रममासाम् ॥ ४३ ॥</l>
</lg></b>

<pb n="157"/>
<p>(<b>२</b>) <b>अनुकूलो</b>ऽपि द्विधा— सिद्धः, साध्यश्‍च ।</p>
<p><b>सिद्धो</b> यथा—</p>
<b><lg>
  <l>गेहाजिरेषु नवशालिकणावपातगन्धानुभावसुभगेषु कृषीवलानाम् ।</l>
  <l>आनन्दयन्ति मुसलोल्लसनावधूतपाणिस्खलद्वलयपद्धतयो वधूट्यः ॥ ४४ ॥</l>
</lg></b>
<p><b>साध्यो</b> यथा—</p>
<b><lg>
  <l>सुण्णम्मि गिरिग्गामे वणमहिस—विसाण—भग्ग—वइ—वेढे ।</l>
  <l>गहवइ—धूआ दंसण—मणोरहा/हरा मं पसाएई ॥ ४५ ॥</l>
</lg></b>
<lg><l>(शून्ये गिरिग्रामे वनमहिषविषाणभग्‍नवृतिवेष्टे ।</l>
  <l>गृहपतिदुहिता दर्शनमनोरथा/हरा मां प्रसादयति॥)</l></lg>
<p>(<b>३</b>) <b>प्रत्यायको</b> द्विधा— अदृष्टप्रयोज्यक्रियो, दृष्टप्रयोज्यक्रियश्च ।
तयोः कंसं घातयति, पुष्येण चन्द्रं योजयतीत्यादिर<b>दृष्टप्रयोज्यक्रियः</b> ।</p>
<p>स यथा —</p>
<b><lg><l>शैलैर्बन्धयति स्म वानरहृतैर्वाल्मीकिरम्भोनिधिं</l>
  <l>व्यासः पार्थशरैस्तथापि न तयोरत्युक्तिरुद्भाव्यते ।</l>
  <l>वागर्थौ च तुलाधृताविव तथाप्यस्मत्प्रबन्धानयं</l>
  <l>लोको दूषयितुं प्रसारितमुखस्तुभ्यं प्रतिष्ठे! नमः ॥ ४६ ॥</l>
</lg></b>
<p>आरात्रि विवासमाचष्टे रात्रीर्विवासयति, माहिष्मत्यां सूर्यमुद्गमयति, इत्यादिर्दृष्ट—
प्रयोज्यक्रियः । स यथा—(माघ. ११.५)</p>
<b><lg>
  <l>विपुलतरनितम्बाभोगरुद्धे रमण्याः शयितुमनधिगच्छञ् जीवितेशोऽवकाशम् ।</l>
  <l>रतिपरिचयनश्यन्नैद्रतन्द्रः कथञ्चिद् गमयति शयनीये शर्वरीं किं करोतु ॥ ४७ ॥</l>
</lg></b>
<p>कथं पुनः कंसं घातयति कथकः, बलिं बन्धयति गाथक इत्यादौ प्रयोजकव्यापारेण
णिजुत्पत्तिः? उच्यते—</p>
<b><lg>
  <l>शब्दोपहितरूपांस्तान् बुद्धेर्विषयतां गतान् ।</l>
  <l>प्रत्यक्षमिव कंसादीन् साधनत्वेन मन्यते ॥ ४८ ॥</l></lg></b> (वाप. ३.७.५)
<p>तेषां चोत्पत्तिप्रभृति आविनाशात् समृद्धिमाचक्षाणः परानपि तथैव प्रत्याययति ।
तथा हि वक्तारो भवन्ति 'गच्छ हन्यते कंसः, किं गतेन हतः कंस' इति । एवं रात्रिं
विवासयतीत्यादावपि तथा प्रत्यायनमवगन्तव्यम् । अयं च सूत्रानारम्भपक्षे न्यायः । सूत्रारम्भपक्षे
तु आख्यानात् कृतस्तदाचष्टे कृल्लुक् प्रकृतिप्रत्यापतिः प्रकृतिवच्च कारकम् इत्युदाहृतं
पुरस्तात् ।</p>

<pb n="158"/>
<p>अथायं णिजर्थो धात्वर्थत्वेनावच्छिद्यमानः किं साक्षादवच्छिद्यते? एवं भवितुमर्हति;
न ह्यन्यदिहोपलभ्यते । तदनुपपन्नम् । क्रिययोः साध्यत्वेन स्वसाधनापेक्षया परस्परेण
सम्बन्धः । अस्तु तर्हि कर्तुर्व्यवधानेन । अयुक्तं चैतत् । धात्वर्थो हि कर्तृव्यापाररूपः,
सोऽनुपलभ्यमानमपि कर्तारमाक्षिप्य तद्‍द्वारेण प्रत्ययार्थं विशेषयति ।</p>
<p>न चैवं सति प्रेरणानर्थक्यं, यतो विच्छेदमाशङ्कमानः क्रियायां प्रवृत्तमपि प्रेरयति ।
यत्राप्यप्रवृत्त एव प्रवर्त्यते तत्रापि योग्यत्वाद्व‍ुद्धिस्थं क्रियासम्बन्धं गृहीत्वा प्रयुङ्क्ते ।
बुद्धिनिबन्धनोऽपि क्रियाकर्त्रोस्सम्बन्ध उपपद्यते । तदाप्याख्यानात् कृतस्तदाचष्ट
इत्याद्युपसंख्यानं 'न वा सामान्यकृतत्वाद्धेतुतो ह्यविशिष्टम्' इति बुद्धिनिबन्धनत्वेनैव
प्रत्याख्यातम् । तदा च बुद्धिकंसो बुद्धिवासुदेवेन हन्यत इत्येवंभूतबुद्धिविषयं
प्रयोजकव्यापारमाश्रित्य पुनर्बौद्ध एव प्रयोजकव्यापारोऽङ्गीकृतः । अथोऽर्थाक्षिप्तकर्तृसङ्गताया
धात्वभिहितायाः क्रियायाः प्रत्ययार्थत्वेन प्रेरणादिना सम्बन्ध इति । अत एव प्रवृत्तोऽपि
प्रेष्यमाणे लोडादिप्रत्ययोत्पत्तेः कर्तृत्वस्यापायात् । ननु कथमप्रवृत्तबाह्ययोगः कर्तृत्वमुपेयात् ।
प्रैषसाध्यं च कर्तृत्वं कथं नाम ततः प्रागेव भवेत् ? उच्यते; नेदं बाह्यप्रयोगप्रवृत्त्यधीनं
कर्तृत्वमभिधीयते । क्रियायां तु सम्बध्यमानत्वेन विवक्षितायां तत्साध्यतानान्तरीयकः
सामर्थ्यप्रापितसन्निधानः कर्ता स्थित एव प्रयोजकव्यापारेण बाह्यप्रयोगसिद्ध्यर्थमेव
विषयीक्रियते । अन्यथा प्रयोजकव्यापारापेक्षकर्तृत्वे प्रयोजकोत्तरकालमेवास्य कर्तृत्वं भवेदिति
न संप्रति कर्तृत्वाभावे तन्निबन्धनो लोडादिरुपपद्यते । तस्मात्पचतीत्यादिना यः पचति स
पाकं प्रति प्रवर्तयत्विति कथितं भवति । क्रियासामर्थ्यादेनं निर्ज्ञातं कर्तारं प्रैष्यतया—
भिधेयभावेन लकारोऽभिनिविशते । तथा हि— सोऽयं पाकादिधात्वर्थसामर्थ्यादवगतः कर्ता
साधनत्वार्थस्य बाह्यप्रयोगसंपत्त्यर्थप्रेषणादिव्यापारविषयीकृतः प्रत्ययेनाभिधीयत इत्यामनन्ति ।</p>
<p>भवतु नाम क्रियाप्रापितसन्निधानः कर्ता । स तु नियत एव पुरुषः कथं ज्ञायते,
येनैवमुच्यते यस्त्वं पचसि स पाकं प्रवर्तयेति । अत एव भाष्ये सक्रियस्य कर्तुः प्रयोगे
णिचमभिधाय द्रव्यमात्रस्य प्रयोगे लोट उत्पत्तिरभिहिता—पृच्छतु मा भवान्, अनुयुङ्क्तां
मा भवान् इति । उच्यते द्रव्यमात्रमपि प्रेष्यमाणं क्रियासाधनयोग्यमेव प्रेष्यते, न काष्ठकुड्यादि ।
नन्वेवं णिचो लोटश्‍च विषयसङ्कर प्राप्‍नोति? नास्ति सङ्करः; यस्यावगतमसकृत् प्रमाणान्तरेण
क्रियाकर्तृत्वमसावेव सम्भावितक्रियो णिज्विषयः । अदृष्टक्रियासामर्थ्यं तु योग्यमेव द्रव्यमात्रं
लोड्‍‌विषय इति । तेन पचेत्ययमर्थः यस्त्वं पचसि पाकार्हः पाके शक्तः स त्वं प्रवर्तय
पाकमिति । एवं च क्रियाकर्तृत्वेन योग्यतया ज्ञायमानस्य प्रयोगे प्रवर्त्यमानत्वात्

<pb n="159"/>
कर्तुरेवाधिकार इत्युक्तं भवति । किं च 'विद्वच्छूराभिजातकर्तृके राज्ये भवानधिकृत'
इत्यादिवचनभङ्गिभिरयमेवार्थस्समर्थ्यते ।</p>
<p>यदि तर्हि न कर्ताधिक्रियते नायं मतिमान् विशिष्टमेव पुरुषमेवंप्रकारेऽ—
धिकारेऽनुरुन्धीत यमेव कञ्चित्पुरुषमुपाददीत ।</p>
<p>अथवा एते लोडादिविषयाः प्रैषादिविषयाः । ते कस्य धर्मभूताः, तत्रैव ते वर्णयन्ति
'प्रयोक्‍तुः (इति)'; प्रयोक्ता हि प्रेषणादिभिरभिमतसिद्धयेऽभिलाषात् पुरुषं प्रवर्तयति; स
च क्‍वचित् प्रेषयन्, क्‍वचिदध्येषयन्, क्‍वचिदामन्त्रयमाण इति शब्दस्यैते व्यापारा इत्यपरे ।</p>
<p>प्रेषणा हि सर्वविध्यादिसाधारणरूपा । सा च शब्दव्यापारः, निमन्त्रणादयस्तु
प्रमाणादिनिबन्धनास्तद्विशेषाः । तथा हि — इदं निमन्त्रणं, इयमनुज्ञा, अयं प्राप्तकाल इति
प्रकरणादेरवगम्यते ।</p>
<p>अन्यन्मतं प्रयोज्यव्यापारविशेषाः; ते चासंविदिताः; स तु पुरुषो लिङादिप्रयोगाद्
भोजनादिक्रियासु निमन्त्रणाद्यवस्थान्तरमात्मानं मन्यते निमन्त्रितोऽहमध्येषितोऽहमिति ।</p>
<p>अन्ये त्वाहुः — विधिरेक एवार्थः प्रत्ययस्य । स च यजेतेत्यादेर्यथारूपोऽवगम्यते
तथारूप एव । कटं कुरु; इह करोत्यर्थात्मके विधिवद्धात्वर्थानुयायिनीति कारकाणामभि—
संबन्धः । यतः करोत्यर्थात्मकव्यापारेण कारकाणां विशेष उपजायमान उपलभ्यते; कुर्वन्
हि कारको भवति ।</p>
<p>अन्ये त्वाहुः — योऽयं पाकादिको विशेष इतरेतरवैलक्षण्येनोपलभ्यमानः
प्रतिनियतफलजनकः, यत्रैव फलसाधकत्वात् करणानि प्रवर्तन्ते तस्यैव तु व्यापारात्मकत्वात्
क्रियारूपतापि संपन्नैवेति ।</p>
<p>अपरमतं — तन्न विवेक्‍तुं शक्यम् इह कारकाणि व्याप्रियन्ते, न व्याप्रियन्त इति,
उभयात्मके वस्तुनि विशिष्टोपाधिरूपस्य अनिर्धारितत्वादेकत्रापि प्रवृत्तिमुपयत् कारकमितरत्रापि
प्रवृत्तमिवोपलभ्यते ।</p>
<p>अथापरे ब्रुवते उभयात्मकमेव हि क्रियारूपं वस्तु कारकैस्संपद्यते । अत एव 'कारकाणां
प्रवृत्तिविशेषः क्रिया' इत्येतद्भावनापक्षेऽपि सङ्गच्छते, न चास्माभिस्सकलधात्वर्थानुयायि—
करोत्यर्थरूपा भावना अङ्गीक्रियते, यदित्थमध्यगीषत कृभ्वस्तयः क्रियासामान्यवचनाः,
क्रियाविशेषवचनाः पच्यादय इति । किंतु प्रत्ययवाच्यत्वमस्या अनुकृष्यते ।</p>
<p>ननु च भावनापक्षें कारकाणामिति बहुवचनानुपपत्तिः, कर्तुरेव हि व्यापारो भावना,
न कारकाणामुच्यते । कर्तैव कारकशब्देनोक्तः, न पुनरितरकरणादि । कर्तॄणां तु क्रियाभेदेन
बहुवचनम् ।</p>

<pb n="160"/>
<p>कथं पुनरिदं ज्ञायते ? यतो भुजिक्रियामूरीकृत्येदमभिधत्ते । अन्यथा कारकाणि शुष्कौदने
प्रवर्तन्ते अन्यथा मांसौदन इति कर्तैव शुष्कौदने मन्दप्रस्थानेन प्रवर्तते, मांसौदने संरम्भेणातः
कर्तुर्मन्दतासंरम्भप्रदर्शनं ज्ञायते । कर्तैव परिग्रहीता, यस्य बुद्ध्यनुषङ्गात् तथाप्रवृत्तिः ।</p>
<p>ननु च शुष्कौदनमांसौदनयोः करणाधिकरणादीनामपि तद्भेदनिमित्तं बहुवचनं भविष्यति ।</p>
<p>नैवम्; विद्यमानमपि कारकान्तरं कांस्यपात्रादिशुष्कमांसौदनयोर्मन्दनया संरम्भेण
वा प्रवर्तते । यदापि सकलकारकव्यापारः क्रियेति पक्षस्तदापि प्रधानत्वात् कर्तैव
कारकशब्देनोच्यते, तस्य च सर्वक्रियाविशेषविषयत्वेनानपायात् प्रयोगप्रवृत्तिहेतुत्वाच्च ।
कर्म पुनः यद्यपि तदर्थत्वात् प्रवृत्तेः प्रधानं तथापि तस्यासर्वविषयत्वान्न कारकाणामिति
बहुवचनेन सङ्ग्रहः । यद्येवं कर्तृशब्द एव कस्मान्न कृतः? कर्मणि लकाराणां तस्य
व्युदासो मा भूत् । तेन यत्र संभवति कर्म तत्राङ्गीकृतमेव तु तदपेक्षया बहुवचनम् ।</p>
<p>ननु च संरम्भादिप्रदर्शनादचेतनव्यापारस्य क्रियात्वं न प्राप्‍नोति ।</p>
<p>नैवम्; संरम्भादेः कर्तृविलभणत्वात् । अतः कर्तृव्यापारः क्रियेति सिद्धम् ।
नन्वेवं सति भाष्यं न संगच्छते 'कः पचेः प्रधानार्थः, याऽसौ तण्डुलानां विक्लित्तिः'
इति । आर्थं प्राधान्यमाश्रित्य <b>तद्भाष्य</b>मित्यविरोधः । यत्तदर्थः 'प्रेषणं, अध्येषणं वा स सर्वः
पच्यर्थ' इति । एवं च पचतीत्याख्यातस्य विक्लित्त्युपसर्जनं विक्लेदनमर्थो भवति ।</p>
<p>अन्ये तु कारकाणामिति बहुवचनं सर्वकारकव्यापारत्वेन व्याचक्षते, यस्मात्सर्व—
कारकव्यापाराभिधायित्वं धातूनां दृश्यते । तथा च देवदत्तस्य काष्ठैस्स्थाल्यामोदनस्य च
पाचकः इत्यादौ सर्वाण्येव कारकाणि धात्वर्थस्य विशेषणम्; नात्र कस्यचिदुणभावः
प्रधानभावो वा अवगम्यते ।</p>
<p>आख्यातास्तर्हि सर्वकारकव्यापाराः किमिति नावगम्यन्ते? प्राधान्यात्कर्तृकर्मणोरेव
लकारोत्पत्तेः तद्व्याव्यापार एवाख्यातात्प्रतीयते ।</p>
<p>किं पुनस्सर्वेषां कारकाणामेका प्रवृत्तिः? आहोस्वित् प्रतिकारकं भिन्नाः प्रवृत्तयः क्रियेति ।
न तावदाद्यः पक्षः, सर्वेषामेकस्याः प्रवृत्तेरसंभवात् । न हि यैव काष्ठानां प्रवृत्तिस्सैव
देवदत्तस्य स्थाल्यादेश्‍च संभवति, तस्मात्प्रतिकारकं भिन्नाः प्रवृत्तयो धातुना
युगपदभिधीयमानाः क्रियेत्युच्यन्ते ।</p>
<p>अथवा पुनरस्त्वेकैका सर्वकारकाणां प्रवृत्तिः क्रिया । तथा हि सर्वैरेव कारकैरेका
प्रवृत्तिरुपजन्यते सर्वाण्येव हि फलजननाय प्रवर्तन्ते । किञ्चित्तु केनचिद्रूपेण जनयतीत्यवान्तर—
भेदात्करणादिव्यपदेशः, एकश्‍चानेकत्र वृत्तिर्जातिवदुपपद्यते । विशेषाद्‍वास्याः
फलजननरूपत्वं, न पुनरधिश्रणादिरूपतेति ।</p>

<pb n="161"/>
<p><b>(३. उपस्काररूपं पदम्)</b></p>
<p><b>विशेषणादिरूपं निपातादिरूपं, आख्यातादिरूपं, संबोधनादिरूपं, हेत्वादिरूपं
चेत्युपस्काररूपा</b> । एते चाग्रत उपस्कारार्थप्रस्तावे प्रपञ्चतो वर्णयिष्यन्त इति नेह
प्रतन्यन्ते (द्र. पृ. २६५) । संबन्धाविच्छेदार्थं तु लेशत उदाह्रियन्ते । तत्र —</p>
<p><b>विशेषणादयः</b> क्रियाविशेषणं, कारकविशेषणं, उपसर्गश्‍च; यथा— साधु पचति,
भीष्ममुदारं दर्शनीयं कटं करोति, एहि मन्ये रथेन यास्यतीति ।</p>
<p><b>निपाताः</b> कर्मप्रवचनीयाः अव्ययानि च, यथा— अहं च त्वं च वृत्रहन्, असांप्रतं
जेतुमित्यादयः ।</p>
<p><b>आख्यातानि</b> कृतस्तद्धिताश्‍च, यथा— स्मरसि देवदत्त कश्‍मीरेषु वत्स्यामः, रैपोषं
पुष्यति, ब्राह्मणवद् ब्रवीति ।</p>
<p><b>सम्बोधनादयः</b> आमन्त्रणमवधिभावो लिङ्गं च, यथा— हे देवदत्त, भुक्ता व्रजतीति,
स इति । संबन्धादयश्‍शेष इति, उपपदम्, सहार्थश्‍च, यथा— राज्ञः, पुरुषः, कुशलं
देवदत्तायेति, पुत्रेण सहायात इति ।</p>
<p><b>हेत्वादयो</b> हेतुर्लक्षणं तादर्थ्यं च, यथा— विद्यया यशः, कमण्डलुना छात्रः,
यूपाय दार्विति ।</p>
<p>कथं पुनरयं हेतुः कारकाद् विशिष्यते ?</p>
<p><b>द्रव्यादिविषयो हेतुः कारकं नियतक्रियम्</b> ॥ ४९ ॥ (वाप. ३.७. २५)</p>
<p>यथा— बीजेन सस्यं, तपसा कृशः, अन्नेन वसति, व्रतेन ब्राह्मण्यम् । कारकं
यथा— देवदत्तः श्रद्धया तीर्थे हेमशतं निष्कं ब्राह्मणाय ददाति । यद्येवं द्रव्यादिविषयत्वेन
सहार्थत्वाद् हेतोरभेदः प्राप्‍नोति ।</p>
<p>सहार्थोऽपि द्रव्यादिविषयत्वेन क्रियायामनियत एव भवति । यथा— पुत्रेण सह
गोमान्, पुत्रेण सह स्थूलः, पुत्रेण सहागच्छति, पुत्रेण सह ब्राह्मण इति ।</p>
<p>नैवम्; न हि सहार्थस्य द्रव्यादीन् प्रति निव(र्व)र्तनभावश्‍शब्देनोच्यते । हेतोः
पुनराश्रितव्यापारस्यापि तृतीयादिभिः सोऽपि विधीयत इति क्रियाविषयः करणात्कथं
भिद्यत इति चेत्,</p>
<b><lg>
  <l>क्रियायै करणं तस्य दृष्टः प्रतिनिधिस्तथा ।</l>
  <l>हेत्वर्थोऽपि क्रियाहेतुर्न च प्रतिनिधीयते ॥ ५० ॥</l></lg></b> (वाप. ३. ७. २६)
<p>तर्हि तादर्थ्यादभेदः ।</p>
<p>किमिदं तादर्थ्यं नाम ?</p>

<pb n="162"/>
<p>कार्यस्य कारणं प्रति प्रयोजकत्वं तादर्थ्यम्; विशिष्टः कार्यकारणभाव इति
यावत् । यद्धि यदर्थं तन्नियोगतस्तस्य कारणं यथा अङ्गुलीयाय कनकमिति ।</p>
<p>कथं तर्हि हेतोर्न भिद्यते ?</p>
<p>यतः कारणस्य कार्यप्रसवयोग्यता हेतुत्वम्; कार्यस्य कारणं प्रति प्रयोजकत्वं
तादर्थ्यमिति । अयं च विशेषः कार्यवाचिन एव तादर्थ्ये चतुर्थी कार्यवाचिनो निमित्तवाचिनश्‍च
हेतोस्तु तृतीयेति ।</p>
<p>यद्येवं हेतुलक्षणयोर्हेतुलक्षणा तृतीया कनकात् प्राप्‍नोति ।</p>
<p>न च तादर्थ्यचतुर्थ्या बाध्यते, विषयभेदात्; कार्यवाचिनो हि तृतीया, चतुर्थी
कारणवाचिन इति ।</p>
<p>कथं च संबन्धे विधीयमाना चतुर्थी कार्यशब्दादेव, न कारणशब्दात् ।</p>
<p>अपि च भिन्नाधिकरणत्वात् संबन्धस्य, यथा राज्ञः पुरुष इति द्विष्ठमपि संबन्धं
राजशब्दादुत्पद्यमाना षष्ठी उपाधत्ते । तथा कार्योपजनित— व्यतिरेकादुत्पद्यमाना चतुर्थ्युभयमपि
संबन्धमुपाधास्यते इति ।</p>
<p>नैवम्; तस्मै तदर्थमिति सर्वनाम्‍ना योऽर्थः प्रतिपद्यते स एव स्वकारणापेक्षया
प्रापितव्यतिरेकश्‍चतुर्थ्या संबध्यते । यथा— यदर्थमस्य मन्त्रः तदनेनाधिगतमिति सर्वनामार्थ
एव कार्ययोगी, तथेहापि तच्छब्दोपात्त एवार्थः प्रयोजनतया विपरिणतः; तदर्थं शब्दो
नाभिधीयते ।</p>
<p>भावप्रत्ययान्तोऽप्यसौ कार्यगतमेव रूपं विशेषेणाचष्टे, कार्यस्य कारणं प्रति
प्रयोजकत्वं तादर्थ्यमिति । तत्कथं कारकस्य तादर्थ्यविभक्तिराशङ्क्येत ? कार्यस्थयाऽपि
चतुर्थ्योभयगतस्यापि संबन्धस्यावगतत्वात् अव्यतिरिक्तप्रतिपदिकार्थाभिन्नः कारणशब्दाद्
भवति, न तु व्यतिरेकलक्षणा तृतीयेति । अयं च हेतुतादर्थ्ययोर्विशेषः ।</p>
<b><lg>
  <l>प्रातिलोम्यानुलोम्याभ्यां हेतुरर्थस्य साधकः ।</l>
  <l>तादर्थ्यमानुलोम्येन हेतुत्वानुगतं तु तत् ॥ ५१ ॥</l></lg></b> (वाप. ३.७. २७)
<p>वासेनाधीते, अध्ययनेन वसतीति, या च यूपाय दारु, अध्ययनाय वसतीति ।
यस्तु मन्यते तदर्थता तदर्थता तद्विषयस्य पारर्थ्यरूपा, कार्यप्रसवयोग्यता हेतुः, अनन्यार्थस्य
तादर्थ्यम्, तस्य तद्विषयस्येति अनन्यार्थस्येति विशेषणद्वयमपार्थम्, उभयत्राविशेषात् ।
यदि तावदर्थस्यानन्यार्थता तादर्थ्यम् तदसत् । कनकस्य वलयादावपि सामर्थ्यं, सङ्घातात् ।
अथोक्तिधर्मेण, तद्धेतावपि समानम् । न हि विद्याया यशोहेतुतां मुक्‍त्वा कार्यान्तरयोग्यतां
ब्रुते । पारार्थ्यरूपेत्यपि न वचनीयं, कार्यप्रसवयोग्यतेत्यनेनैव गतार्थत्वात् । ननु च नटस्य

<pb n="163"/>
श्रृणोतीत्यादै कार्यप्रसवयोग्यस्यापि नटादेः पारार्थ्येन विवक्षायां मा भुद्धेतुत्वमिति विशेषणं
क्रियते । नैवम्; यथा उपाध्यायादधीत इति उपाध्यायादेः परार्थत्वेन कारकत्वं,
प्रयोजकत्वमेव च तादर्थ्यमिति ।</p>
<p>अथ लक्षणस्य का वार्ता ? लक्षणमपि तादर्थ्यवद्धेतुविशेष एव । सिद्धो हि हेतुः
कारको ज्ञापकश्‍च । तत्र कारकस्य स्वव्यापारानाश्रयणे हेतुरित्याख्या, ज्ञापकस्य लक्षणमिति;
पदार्थान्तरपरिच्छेदहेतुता हि लक्षणार्थः। तदुक्तम्—</p>
<b><lg>
  <l>अनाश्रिते तु व्यापारे निमित्तं हेतुरिष्यते ।</l>
  <l>आश्रयावधिभावं तु लक्षणे लक्षणं विदुः ॥ ५२ ॥</l></lg></b> (वाप. ३. ७. २४)
<p>क्‍वचित्तु हेतुरपि लक्षणं भवति; यथा 'शाकल्यस्य संहितामनु प्रावर्षत्,
अनडुद्‌यज्ञमन्वसिञ्चत्, प्रजाः पर्जन्य इति । एतेन वृक्षं प्रति विद्योतते (विद्युद्) इति
द्रव्यलक्षणम्, जटाभिस्तापस इति इत्थंभूतलक्षणम्, अक्ष्णा काण इति विकारलक्षणं,
वाताय कपिला विद्युदित्युत्पातलक्षणं, गोषु दुह्यमानासु गत इति भावलक्षणं, पचन्नास्त
इति क्रियालक्षणं च व्याख्यातमिति ।</p>
<p><b>(१०. वाक्‍यम्)</b></p>
<p><b>एकार्थपरः पदसमूहो वाक्‍यम्</b> । तत् त्रिधा—</p>
<p><b>१. संस्कृतम्,</b></p>
<p><b>२. प्राकृतम्,</b></p>
<p><b>३. अपभ्रंशश्‍च । तत्र—</b></p>
<p><b>(१. संस्कृतम्)</b></p>
<p><b>संस्कृतं</b> श्रौतम्, आर्षं, लौकिकं च । तेषु —</p>
<p><b>श्रौतं</b> द्विधा <b>मन्त्रब्राह्मण</b>भेदात् । तत्र —</p>
<p><b>मन्त्रो</b> यथा— (तैआ. १०.१. ७)</p>
<b><lg>
  <l>तदेवाग्‍निस्तद् वायुस्तत् सूर्यस्तदु चन्द्रमाः ।</l>
  <l>तदेव शुक्रममृतं तदापस्स प्रजापतिः ॥ ५३ ॥ तद् ब्रह्म ।</l></lg></b>
<p><b>ब्राह्मणं</b> यथा— (बृउ. ४.३.३३)</p>
<p>शं यो मनुष्याणां रागद्वः समृद्धो भवति । तत्रान्येषामधिपतिः सर्वेषां</p>
<p>मनुष्यकैः कामैस्संपन्नतमः । स मनुष्याणां परम आनन्दः ।</p>

<pb n="164"/>
<p><b>आर्षं</b> द्विधा <b>स्मृतिः पुराणं</b> च । तयोः</p>
<p><b>स्मृति</b>र्यथा— (मनु. ३.१३)</p>
<b><lg>
  <l>शूद्रैव भार्या शूद्रस्य सा च स्वा च विशः स्मृते ।</l>
  <l>ते च स्वा चैव राज्ञस्तु ताश्‍च स्वा चाग्रजन्मनः ॥ ५४ ॥</l>
</lg></b>
<p><b>पुराणं</b> यथा— (वायुपु. ६७.६५)</p>
<b><lg>
  <l>हिरण्यकशिपुर्दैत्यो यां यां साचि व्युदैक्षत ।</l>
  <l>भय भ्रान्तैस्तुरैश्‍चक्रे तस्यै तस्यै दिशे नमः ॥ ५५ ॥</l>
</lg></b>
<p><b>लौकिकं</b> द्विविधं <b>काव्यं शास्त्रं</b> च ।</p>
<p>तयोः <b>काव्यं</b> यथा—</p>
<b><lg>
  <l>कस्य नो कुरुते मुग्धे!पिपासाकुलितं मनः ।</l>
  <l>अयं ते विद्रुमच्छायो मरुमार्ग इवाधरः ॥ ५६ ॥</l>
</lg></b>
<p><b>शास्त्रं</b> यथा—</p>
<b><lg>
  <l>प्रकामधवलं यस्याश्‍चक्षुः पर्यन्तपक्ष्मलम् ।</l>
  <l>नवनीतोपमं तस्या भवति स्मरमन्दिरम् ॥ ५७ ॥</l>
</lg></b>
<p><b>(२. प्राकृतम्)</b></p>
<p><b>प्राकृतं</b> त्रिधा <b>सहजं, लक्षितं श्‍लिष्टं</b> च । तेषु—</p>
<p><b>सहजं</b> द्विधा <b>संस्कृतसमं देश्‍यं</b> च । तयोः —</p>
<p><b>संस्कृतसमं</b> यथा— (मामा. ६. १०)</p>
<b><lg>
  <l>सरले! साहसरागं परिहर रम्भोरु! मुञ्च संरम्भम् ।</l>
  <l>विरसं विरहायासं वोढुं तव चित्तमसहं मे ॥ ५८ ॥</l>
</lg></b>
<p><b>देश्‍यं</b> यथा— (असाध्यसंस्कृता गाथा)</p>
<b><lg>
  <l>विप्प अपि आपु आणुणाहं षडरसमं परिहसन्तेई ।</l>
  <l>वासअर विणडिओ विसं ललंस्व णावेसि ॥ ५९ ॥</l>
</lg></b>
<p><b>लक्षितं</b> द्विधा <b>महाराष्ट्रं शौरसेनं</b> च । तयोः—</p>
<p><b>महाराष्ट्रं</b> यथा— (सेब. १.१)</p>
<b><lg>
  <l>णमह अवङढिअतुंगं अवसारिअवित्थअं अणोणअगहिरं ।
अप्पलहुअपरिसण्हं अणाअपरमत्थअडं महुमहणं ॥ ६० ॥</l>
</lg></b>
<p>(नमत अवर्धिततुङ्गमप्रसारितविस्मृतमनवनतगभीरम् ।
अप्रलघुकुपरिश्‍लक्ष्णमज्ञातपरमार्थप्रकटं मधुमथनम् ॥)</p>

<pb n="165"/>
<p><b>शौरसेनं</b> यथा— . . . . . . . .</p>
<p><b>श्‍लिष्टं</b> द्विधा पैशाचं मागधं च । तयोः <b>पैशाचं</b> (बृहत्कथामङ्गलम्) यथा—</p>
<b><lg>
  <l>पनमथ पनय—पकुप्पित—को/गोली—चलनग्ग—लग्ग—पतिबिंबं ।</l>
  <l>तससु नख—तप्पनेसुं एकातस तनु—थलं लुद्दं/रुत्तं ॥ ६१ ॥</l>
</lg></b>
<b><lg>
  <l>(प्रणमत प्रणयप्रकुपितगौरीचरणाग्रलग्‍नप्रतिबिम्बम् ।</l>
  <l>दशसु नखदर्पणेषु एकादशतनुधरं रुद्रम् ॥)</l>
</lg></b>
<p><b>मागधं</b> यथा—(वेसं. ३.१.)</p>
<b><lg>
  <l>हद-माणुश-मंश—भोअणे कुंभ—शहश्शं वशाहिं शंचिदे ।</l>
  <l>अणिशं अ पिबामि शोणिदं वलिशशदं शमले हुवीअदु ॥ ६२ ॥</l>
</lg></b>
<b><lg>
  <l>(हतमानुषमांसभोजनं कुम्भसहस्त्रं वसाभिः सञ्चितम् ।</l>
  <l>अनिशं च पिबामि शोणितं वर्षशतं समरो भवतु ॥)</l>
</lg></b>
<p><b>(३. अपभ्रंशः)</b></p>
<p>अपभ्रंशस्‍त्रिधा <b>उत्तमो, मध्यमः कनिष्ठ</b>श्‍च ।</p>
<p><b>(उत्तमः)</b> तेष्वावन्त्यलाटीयादिरुत्तमः । तत्र—</p>
<p><b>आवन्त्यो</b> यथा—</p>
<b><lg>
  <l>एकदु असलोणी अल आहरणसुसंठी अच्छि
उपलंपटं वीवउकहिंमलं भट्टएवटपि अमइए ।</l>
  <l>उणजाणिउं विरहातुरणुजूरि अएमज्झ
हरोदावणुदिण्णुवहिणे विण्णूरि अ ए ॥</l>
</lg></b>
<p><b>लाटीयो</b> यथा—</p>
<p><b>हिरउ हरन्त हो चोरहोए भुजिदंहुहले जप्पिउपणव्व सच्छिले विलोइ अउगणे ।</b></p>
<p><b>एहु पुणु पिणघणत्थणि संघट्टउ क्‍कपणु जं चन्दाणणे दिज्जइ अहरहो दन्तपणा/वणु ॥</b></p>
<p>(हृदयं हरतश्‍चौरस्यैष एव दण्डो हले, यत् प्रिय एणशावाक्षि गृहीत्वा लागितो गले ।</p>
<p>एष पुनः पीनघनस्तने संघट्टः को यच्‍चन्द्रानने दीयतेऽधराय दन्तव्रणः ॥)</p>
<p><b>(मध्यमः)</b> आभीरगौर्जरादिः <b>मध्यमः</b> । तयोः —</p>
<p><b>आभीरो</b> यथा—(द्र. ८. २८)</p>
<b><lg>
  <l>लवियप्फउ वीउदुद्वडाकउ हहाण एच्छासि ।</l>
  <l>पुत्तहोमत्थजिभु जळदहिडां उजं मे पि जवि आआसि ॥ ६५ ॥</l>
</lg></b>
<!-- NOTES pg=165!-->
१. इमामारभ्य सप्त गाथा HOS-53 ग्रन्थे अन्यथैव मुद्रिताः । कुलकर्णिपाठस्तु दीयते ।

<pb n="166"/>
<p><b>गौर्जरो</b> यथा—(द्र. ८.७)</p>
<b><lg>
  <l>अव अख्खो ञ्ची समुद्रुतरि सिलदुहि गरुकाणि ।</l>
  <l>मन्दो हि ए पिलहि अउअ जंपरुच्‍चइते व आणि ॥ ६६ ॥</l>
</lg></b>
<p>काश्‍मीरपौरस्त्यादिः <b>कनिष्ठः</b> । तयोः <b>काश्‍मीरो</b> यथा—(द्र. सक. पृ. ६९२)</p>
<p>कंवलि आल ए कं ते कुदुच्छलदन्तहि विठि सुद्धि एमं इवि आलसीलति ।</p>
<p>सव अंगापिदुसरासहि खवाचि दुं फलिनन्तेकी आआसण अदसि ॥</p>
<p><b>पौरस्त्यो</b> यथा—</p>
<b><lg>
  <l>महणाहि अकुटुंबि सामइंदीहिरेरभाउ जपिहुरि ।</l>
  <l>विण्णउजान्तां वव्‍इरिवामेक्‍केरेधूजे वासां हावाथि ॥</l>
  <l>आंखीजणुकणांसहुंकाजाथितेहाथेंचित उदूकराए ।</l>
  <l>वल आच्छइणी जीव उपाथरुस अणइ भवणहिं वाच्छरं ॥ ६८ ॥</l>
</lg></b>
<p><b>(वाक्‍यमेकादशधा)</b></p>
<p>तदेतत् समस्तमपि <b>वाक्‍यजातमाख्यातोपाधेः एकादशप्रकारं</b> विप्रथते । तद्यथा—
एकाख्यातमनेकाख्यातमावृत्ताख्यातमनुवृत्ताख्यातं विपरिणताख्यातमेकार्थाख्यातं
समुच्चिताख्यातं कृदभिहिताख्यातमपेक्षिताख्यातमेकान्तराख्यातं निरन्तराख्यातमिति । तेषु</p>
<p><b>(1) एकाख्यातं</b> यथा— <b>वागर्थाविव</b> (रघु.१.१) (पृ. ४९९)</p>
<p><b>(२) अनेकाख्यातं</b> यथा—</p>
<b><lg>
  <l>यदेव रोचते मह्यं तदेव कुरुते प्रिया ।</l>
  <l>इति वेत्ति न जानाति तत् प्रियं यत् करोति सा ॥ ७० ॥</l>
</lg></b>
<p><b>(३) आवृत्ताख्यातं</b> यथा—</p>
<b><lg>
  <l>जयत्यमलकौस्तुभस्तबकितांसपीठो हरि—
र्जयन्ति मृगलोचनाश्‍चलदपाङ्गदृष्टिक्रमाः ।</l>
  <l>ततो जयति मल्लिका तदनु सर्वसंवेदना—
विनाशकरणक्षमो जयति पञ्चमस्य ध्वनिः ॥</l>
</lg></b>
<p><b>(४) अनुवृत्ताख्यातं</b> यथा—</p>
<b><lg>
  <l>चरन्ति चतुरम्भोधिवेलोद्यानेषु दन्तिनः ।</l>
  <l>चक्रवालाद्रिकुञ्जेषु कुन्दभासो गुणाश्‍च ते ॥ ७२ ॥</l>
</lg></b>

<pb n="167"/>
<p><b>(५) विपरिणताख्यातं</b> यथा—</p>
<b><lg>
  <l>सोऽस्मिञ्जयति जीवातुः पञ्चेषोः पञ्चमध्वनिः ।</l>
  <l>ते च चैत्रे विकीर्णैलातक्‍कोलीकेलयोऽनिलाः ॥ ७३ ॥</l>
</lg></b>
<p><b>(६) एकार्थाख्यातं</b> यथा—(रघु. १. ५४)</p>
<p><b>तामवातारयत् पत्‍नीं रथादवततार च</b> ॥ ७४ ॥</p>
<p><b>(७) कृदभिहिताख्यातं</b> यथा— (महा. द्रोण. १८४. ८६)</p>
<b><lg>
  <l>ततः कुमुदनाथेन कामिनीगण्डपाण्डुना ।</l>
  <l>नेत्रानन्देन चन्द्रेण माहेन्दी दिगलङ्कृता ॥ ७५ ॥</l>
</lg></b>
<p><b>(८) अध्याहृताख्यातं</b> यथा—</p>
<b><lg>
  <l>यश्‍च निम्बं परशुना यश्‍चैनं मधुसर्पिषा ।</l>
  <l>यश्‍चैनं गन्धमाल्याभ्यां सर्वत्र कटुरेव सः ॥ ७६ ॥</l>
</lg></b>
<p><b>(९) अनपेक्षिताख्यातं</b> यथा—</p>
<b><lg>
  <l>कियन्मात्रं जलं विप्र!जानुदघ्‍नं जनाधिप ! ।</l>
  <l>तथापीयमवस्था ते न हि सर्वे भवादृशाः ॥ ७७ ॥</l>
</lg></b>
<p><b>(१०) एकान्तराख्यातं</b> यथा— (भट्टि. १३. २७)</p>
<b><lg>
  <l>तेनेऽद्रिबन्धो ववृधे पयोधिस्तुतोष रामो मुमुदे कपीन्द्रः ।</l>
  <l>तत्रास शत्रुर्ददृशे सुवेलः प्रापे जलान्तो जहृषुः प्लवङ्गाः ॥ ७८ ॥</l>
</lg></b>
<p><b>(११) निरन्तराख्यातं</b> यथा— (भट्टि. १३. २८)</p>
<b><lg>
  <l>भ्रेमुर्ववल्गुः ननृतुर्जहर्षुर्जगुस्समुत्पुप्लुविरे निषेदुः ।</l>
  <l>आस्फोटयांचक्रुरभिप्रणेदू रेजुर्ननन्दुविययुस्ममीयुः ॥ ७९ ॥</l>
</lg></b>
<p>ननु च निरन्तराख्यातं समुच्‍चिताख्यातमेकार्थाख्यातमावृत्ताख्यातमित्यादयो
वाक्‍यविकल्पा नोपपद्यन्ते; <b>वाक्‍यकारो</b> हि मन्यते नास्त्येव तिङन्तयोस्संबन्धः; तथा च
'तिङ्ङतिडः' (८.१.२८) इत्यत्र 'अतिङ्वचनमनर्थक समानवाक्‍याधिकाराद्'
{८.१. २८(१)} इत्यतिङ्वचनं प्रत्याचष्टे । न ह्येकत्र वाक्‍ये द्वे तिङन्ते स्त इति । एवं
<b>वाक्‍यलक्षणं</b> करोति— <b>आख्यातं साव्ययकारकविशेषणं वाक्‍यम्</b> । तत्राख्यातग्रहणं न
कर्तव्यम्; न ह्यव्ययकारकविशेषणपदानि निबन्धनमन्तरेणावतिष्ठन्ते। आख्यातमेवैषां
निबन्धनमिति लब्धे, व्याख्याने पुनराख्यातग्रहणं आश्रितसङ्ख्याख्यातपदपरिग्रहर्थम्,

<pb n="168"/>
यत्रैकमाख्यातपदमव्ययकारकविशेषणपदानि सन्निपन्‍ति, <b>तद्‌वाक्‍यं</b> यथा स्यात् ।
अनेकाख्यातपदप्रयोगे तु वाक्‍यसंज्ञा मा भूदित्यनाश्रितसङ्ख्यातपदाशङ्कानिरासार्थम् '<b>एकतिङ्
वाक्‍यम्</b>' इति वचनान्तरमारभते ।</p>
<p>तत्रेदं विचार्यते— किमेकास्मिन् वाक्‍ये द्वयोस्तिङन्तयोस्संबन्ध एव नास्ति, उत
सत्यपि संबन्धे द्वितीयं न प्रयुज्यते एकतिङ् वाक्‍यमिति पूर्वाचार्यसमयादनु किञ्चिदाह —
सत्यपि तिङन्तयोस्संबन्धे तिङन्तामन्त्रितनिघातयुष्मदस्मदादेशप्लुतादिकार्यव्यवस्थार्थ—
मेकतिङ्वाक्‍यमिति <b>पारिभाषिकमेव वाक्‍यलक्षणं क्रियते</b> ।</p>
<p>किं कारणम् ?</p>
<p>समानवाक्‍यार्थात् पदादुत्तरयोस्तिङामन्त्रितयोर्निघातस्स्मर्यते । युष्मदस्मदोः वांनावादय
(८.१. २०) आदेशा विधीयन्ते । 'वाक्यस्य टेः प्लुत उदात्तः' (८.२.८२) इति
वाक्‍याचामन्त्यस्य प्लुतश्शिष्यते इति । तच्‍च तदोपपद्यते यदैकतिङ्वाक्‍यमिति पारिभाषिकं
वाक्‍यलक्षणं क्रियते । अन्यथा 'समर्थः पदविधिः' (२.१.१) इति पदानां परस्परासामर्थ्ये
वाक्‍यस्य चापरिसमाप्तौ सर्वथा न प्राप्‍नोति । तथा हि 'नद्यास्तिष्ठन्ति कूले, वृक्षस्य
लम्बते शाखायां, कः प्रिये मयि कोपः ? का सुभग प्रिया ते ?शालीनां ते ओदनं
दास्यामीति मे माता ब्रवीति, आगच्छ भो देवदत्त कुग्रामं गच्छावः, ग्रामं यदि यासि रे
मामपि प्रतीक्षस्व ।' अत्र तिष्ठतिना कूलमभिसंबन्धात्, नदीः लम्बनेन शाखा, न वृक्षः;
क इत्यनेन कोपो, न प्रिया; केत्यनेन तु प्रिया, न सुभगः; ते इति युष्मदर्थेन ओदनं,
न शालयः; मे इत्यस्मदर्थेन माता, न वचनम्; आगच्छ देवदत्त, ग्रामं यदि यासि रे,
इत्येतावति वाक्‍ययोरपरिसमाप्‍तिः, किं तर्हि ? गच्छावो, मामपि प्रतीक्षस्वेति । ततश्‍च
निघातादिकार्याणामप्राप्‍तिः । एकतिङ्परस्य तु पदसमुदायस्य वाक्‍यत्वे परम्परया
यथाकथञ्चिदभिसंबन्धे निघातयुष्मदस्मदादेशा युज्यन्ते । 'युक्तयुक्ते चोपसङ्ख्यानम्' इति
युक्तेन वक्तव्यं भवति । एवं साकाङ्क्षस्यापि पदकदम्बकस्य एकतिङवच्छेदेन वाक्‍यत्वप्रतीतौ
'वाक्‍यस्य टेः प्‍लुत' इति वाक्‍याचामन्त्यस्योदात्तः प्‍लुत इति सिद्धो भवति ।</p>
<p>कश्‍चित्तु ब्रूते—नास्त्येव तिङन्तयोस्संबन्धः । स हि तिङन्तेषूपकल्प्यमानः
षोढैवावकल्पते—विशेषणविशेष्यसम्बन्धः, साध्यसाधनसम्बन्धः, लक्ष्यलक्षणसम्बन्धः,
हेतुहेतुमत्ससम्बन्धः, अवध्यवधिमत्सम्बन्धः, समुच्‍चयादिसम्बन्धश्‍चेति । तत्र विशेषण—
विशेष्यसंबन्धस्सामानाधिकरण्येन वा स्यात् वैयधिकरण्येन वा । न तावत् सामानधि—

<pb n="169"/>
करण्येन, पचति पठतीत्येतयोरत्यन्तमर्थभेदात; न हि पदार्थयोरन्त्यन्तभेदेऽभेदे वा
विशेषणविशेष्यभाव उपपद्यते । न हि भवति आम्रश्‍चूतोऽश्‍वत्थ इति, यत्र तु नात्यन्तभेदो
अभेदो वा तत्रोपपद्यते, यथा नीलमुत्पलमिति ।</p>
<p>ननु यथा प्रपचति स्तोकं पचति इत्यादावुपसर्गेण स्तोकादिना वाऽऽख्यातां विशेष्यते,
तथाऽऽख्यातान्तरेणापि कस्मान्न विशेष्यते ? नैवम्; अत्र यथा नीलवीरशब्दौ नीलत्ववीरत्वे
विशेषणरूपेणाभिदधतौ उत्पलं पुरुषं च सामान्येनोपगृह्‍णीतः । न तूत्पलपुरुषसामान्ययोर्वा
नियतौ भवतः, उत्पलपुरुषशब्दावप्युत्पलपुरुषौ विशेष्यरूपेणा— भिदधतौ नीलत्वं वीरत्वं
च सामान्येनोपगृह्‍णीतः; न तु तत्सामान्ययोस्तद्विशेषणयोर्वात्मानं नियमयतः ।
परस्परोपश्‍लेषकृतयोर्विशेषणविशेष्यभावो भवति । न वैतत् पचति पठतीत्येतयोरुपपद्यते; न
हि नीलोत्पलादिवत् पचति; पठतिं, पचतिं वा पठतिरुपग्रहीतुं शक्‍नोति ।</p>
<p>ननु चात्यन्तमभिन्नार्थभिन्नार्थयोश्‍च दृश्‍यते विशेषणविशेष्यभावः । अभिन्नार्थयोर्यथा
अधीते, अध्येति । भिन्नार्थयोर्यथा प्रतिष्ठते, प्रस्मरति । नैवम्, अधीते, अध्येतीत्येतयोर्यद्यपि
धातुरुपसर्गं न व्यभिचरति, व्यभिचरत्येवोपसर्गो धातुम्, अतश्शक्‍यतेऽन्वयव्यतिरेका—
भ्यामर्थभेदः कल्पयितुं, यदर्थोऽयमधिरन्यत्र दृष्टस्तदर्थ इहापि भवितुमर्हति । अयं
चाधिरन्यत्रोपरिभावार्थो दृष्टः, यथा अध्यास्ते, अधिरोहतीति; ते मन्यामहे अस्य स एवार्थ
इति । तस्मादधीडेव शब्दक्रियो ज्ञानक्रियश्‍चेति, अधिशब्दस्त्वेतमेवार्थमुपरिभावेन विशिनष्टि ।
विशिष्टार्थवतां शब्दानां विधिपूर्वं वा शब्दानां तथाधीतार्थविषयमेतद्विज्ञानमिति
एतावानेवार्थोऽधिना विभज्यते । इह तर्हि कथं प्रतिष्ठते, प्रस्मरति इति । न ह्यत्र सत्यपि
केवलप्रयोगे तिष्ठतेः स्मरतेर्वा पचतिवत्सामान्याभिधायित्वम् । किं तर्हि ? विरोधिन्येव क्रिया
गम्यते व्रजिक्रिया स्मरणनिवृत्तिश्‍च । व्यक्तं च प्रतिष्ठत इत्यनेन स्थानप्रारम्भो नोच्यते; किं
तर्हि ?गमनमेव; प्रस्मरतीत्यनेनापि स्मरणारम्भो नोच्यते, अपि तु स्मरणांनारम्भ एवेति ।</p>
<p>नैष दोषः । प्रशब्दोऽयं प्रपचतीत्यादिषु आदिकर्मवचनत्वेन निर्ज्ञातः; अस्य
विशेषतोदृष्टादनुमानादिकर्मवचनत्वमनुमीयते । तिष्ठतिश्‍च देवदत्तस्तिष्ठतीत्यादौ
क्रियावचनाद्धातुत्वेन निर्ज्ञातः; अतोऽस्य सामान्यतोदृष्टादनुमानाद्गमनार्थत्वमपि विज्ञायते ।
बह्वर्था अपि धातवो भवन्ति, वपिः प्रकिरणे दृष्टश्छेदने ऽपि प्रवर्तते केशान्वपतीति ।
ईडतिश्‍च । ईडतिश्‍च स्तुतौ दृष्टः प्रेरणेऽपि प्रवर्तते, अग्विर्वा इतो वर्षमीट्टे; करोतिरपूर्वप्रादुर्भावे
दृष्टो निर्मलकरणेऽपि वर्तते; पादौ कुरु, षष्ठं पृष्ठं कुरु, उन्मृदानेति गम्यते । तथा कटे कुरु,

<pb n="170"/>
अश्‍मानमितः कुरु, निक्षिपावाक्षिपेति गम्यते । अयमपि च धातुत्वादनेकार्थो भवितुमर्हति ।
एतेन स्मरतिरपि व्याख्यातः । न चैतन्न दृष्टं विरुद्धार्थावर्थौ तुल्यरूपेण शब्देनाभिधीयेते ।
तद्यथा— सन्निकर्षविप्रकर्षयोर्दृष्टमाराच्छब्देनाभिधानम्— '<b>आराच्छत्रुमपबाधस्व दूरम्</b>'
(ऋवे. १०. ४२. ७)'<b>दूराद्दवीयो अपसेध शत्रून्</b>' (ऋवे. ६. ४७. २९) । अतस्तिष्ठतिरेव गमनार्थः,
स्मरतिरेव स्मरणानिवृत्तिक्रियः; तद्विशेषश्‍चोपसर्ग इति युक्तमुक्तं वस्तुनोरत्यन्तभेदेऽभेदे वा
विशेषणाविशेष्यभाव इति । यदाह—"<b>सम्भवे व्यभिचारे च विशेषणमर्थवद्भवति</b>" इति ।</p>
<p>नापि वैयधिकरण्‍येनाख्यातमाख्यातस्य विशेषणं भवति, प्राधान्येऽसति
असत्त्वभूतार्थत्वात् । इह राज्ञः पुरुष इति भरणादिक्रियानिमित्तो व्यतिरेको विशेष—
सम्बन्धनम् । न च प्राधान्यस्यैव राजार्थस्योपजायते; न च तथाख्यातार्थस्य प्राधान्यं
सत्त्वाभावे वा सम्भवति । यत्रापि च क्रियापदं श्रूयते मातुः स्मरति सर्पिषो जानीते इति
तत्रापि सा क्रिया साध्यास्येत्यनेन रूपेणाश्रीयमाणसत्त्वभूतस्याप्रधानस्य मात्रादेरर्थस्य
व्यतिरेक उपजायते; श्रूयमाणक्रियाविशेषसम्बन्धनिमित्तं भवति । न चैतदाख्यातस्योपपद्यते,
सत्त्वभूतत्वादेव निमित्तानिर्देश्‍यतयास्येति व्यपदेशाभावात् । यत्खलु परिनिष्ठितस्वभावमस्य
तस्येति सर्वनामप्रत्यवमर्शयोग्यं तद्विशेषणतया क्‍वचिदुपयुज्यते वा न वा ?
यत्पुनरात्मनैवाऽपरिसमाप्तरूपे तद्विपरीतं, तत्कथमिवान्यस्य विशेषणत्वं यायात् ?</p>
<p>नन्विदानीमेव प्रपचति, स्तोकं पचतीत्यसत्त्वभूतयोः प्रशब्दस्तोकशब्दयो—
र्विशेषणत्वमुक्तम् । नैवम्; अन्यथा तदुपपत्तेः, उपसर्गाणां क्रियाविशेषणानां वा
सत्त्वभूतानामप्यनन्यविषयत्वेनैव क्रियां प्रति गुणभावो भवति । तथा हि—योऽसौ क्रियाभूतो
धर्मः प्रारम्भादिः; तं क्रियार्थमिव क्रियानुप्रविष्टमसत्वभऊतमभिदधत् प्रशब्दोऽभिव्यञ्जयति ।
यदि वा यथाक्षिनिकोचादयोऽभिदधत एवार्थान् प्रदर्शयन्ति, एवं क्रियास्थान्, प्रारम्भादीनन—
भिदधत एव प्रादयोऽवद्योतयन्ति । दृश्‍यते अनधीयमानस्याप्यर्थस्यात्मस्थस्यावद्योतनं,
यथा दाण्डा क्रीडेति; 'तदस्यां प्रहरणमिति क्रीडायां णो' (४.२. ५७) विहितः क्रीडामब्रुवन्
प्रहरणत्वं दण्डत्वमवद्योतयति । तस्मात् प्रपचतीत्यत्र पचिमेव संदिग्धं विशेष एव
स्थापयन्नसत्त्वार्थोऽपि प्रशब्दो विशेषणत्वं लभते । एवं स्तोकशब्दोऽपि क्रियाभूतं
धर्मपकर्षादिकं क्रियार्थमिव असत्त्वभूतं क्रियानुप्रविष्टमभिदधानः क्रियानुरोधादेवा—
सत्त्वभावमापन्नः क्रियाविशेषणत्वं भजते ।</p>

<pb n="171"/>
<p>न चैवमाख्यातान्तरस्थं विशेषणमाख्यातमभिव्यञ्जयितुमभिधातुं वा शक्नोति,
द्वयोरपि प्राधान्येन परस्परानपेक्षत्वात् । भवतु चोपसर्गादेरसत्त्वार्थस्यापि नीलोत्पलादिवदेव
सामानाधिकरण्येन विशेषणविशेष्यभावः; वैयधिकरण्ये तु व्यतिरेकापेक्षायां
कथमिवैतद्भवति ? न हि अपरिनिप्पन्नत्वेनात्मलाभ एव क्षीणस्यापरोपकारिणः करणादयो
व्यतिरेका युज्यन्ते । अतो वैयधिकरण्येनापि न तिङन्तयोर्विशेषणविशेष्यभावस्सम्बन्धो
भवति । साध्यसाधनभावोऽपि नोपपद्यते, स हि क्रिययोः कर्तृत्वे कर्मत्वे वा स्यात्;
साध्यं हि वस्तूत्पद्यमानत्वेन कर्ता कर्म चेति । न चैतदुभयमपि क्रियायाः क्रियान्तरं प्रति
युज्यते । तिङन्तेन हि क्रियात्मोत्पत्तिं प्रति प्रयतमानकारकाकाङ्क्षापि प्रकृत्या प्रयोगेषु
विनिवेशितस्वरूपाऽभिधीयते । अतोऽप्रतिब्धात्मरूपत्वेन क्रियायास्साधनपरवशत्वेन
तदवरुद्धत्वादितरेण क्रियात्मना सम्बन्धसत्त्वेनास्याः कर्तृरूपता कर्मरूपता वा सम्भवति,
यतः परिनिष्पन्नरूपस्यात्मलाभनिरपेक्षस्य सिद्धात्मनस्साधनाभावो घटते, न
तूक्तविपरीतात्मन इति । क्रियायाश्‍चायमेव स्वभावः, यदुत साधनाधीनत्वेन
साध्यस्वभावायाः प्रतीतिः । या च साध्यस्वभावा सा कथमिवान्यस्मिन् साध्ये साधनभावं
गच्छेत्, येन कर्त्रीत्युच्यते ? या च साधनाधीनत्वेन साध्यस्वभावा सा कथमिव क्रिया
साध्येत, येन कर्मेत्युच्यते ? यदि च स्यात् परिनिष्पन्नरूपद्रव्यवदेवेदंतया निर्दिश्येत । न
च निर्दिश्यते, अतोऽनिदन्तया निर्देशादपि न साधनम् । अवस्थारूपश्‍च साधनधर्मो
व्यापारशब्दवाच्यः क्रिया । सा कथमिवात्मसिद्धये तथाबिवधमेव धर्मान्तरमपेक्षेत ?
अनपेक्षितयोश्‍च कथमिव मिथस्सम्बन्धोपपत्तिः ?</p>
<p>न च क्रियायाः किमपि तदवशिष्यते यत्साधनैरसाधितं क्रियान्तरस्य साध्यं भविष्यति ।
तदेवमितरेतरानायत्तरूपयोरसम्बन्ध एव क्रिययोः । न च निर्वर्तमानलब्धात्मकं वस्तु
निर्वर्तकादृते परेण सह सम्बन्धमर्हेत् । उपकार्योपकारकनिबन्धनस्वभावानामितरेतरेण
संबन्धलब्धात्मकस्य चोपकारकत्वम् । क्रिया च तथारूपत्वविरहात् साधनेभ्यस्स्वोत्पत्ति—
मवेक्षमाणा कथमिवातथाभूतक्रियान्तरेण संबन्धमियात् ? तस्मात् स्वसाधनावरुद्धत्वात्
साध्यमानैकस्वभावायाः क्रियायाः कर्तृत्वे कर्मत्वे वा न क्रियान्तरेण सह संबन्धः ।</p>
<p>ननु च यथा पाकं करोति, पाको वर्तते इति तिङ्कृदभिहितयोः क्रिययोस्साध्य—
साधनभावो दृश्यते, तथा च पठति पचतीत्येतयोरपि कस्मान्न भवति ? नैवम्;
उक्तमिदं <b>भाष्ये</b>, 'अस्ति खलु तिङभिहितस्य कृदभिहितस्य भावस्य विशेषः,

<pb n="172"/>
कृदभिहितो हि भावो द्रव्यवत् प्रकाशमानः क्रियया समवायं गच्छति' इति । न हि
भवति पचति पठति इति लक्ष्यलक्षणभावोऽप्याख्याताभिहितयोः क्रिययोरभिन्न—
साधनयोर्वा संभवति । द्विधापि चानुपपत्तिः; साध्यमानत्वेन प्रवर्तमानस्य
साधनपरतन्त्रस्य चात्मनोऽनिदन्तानिर्देशस्य साधनवल्लक्षणत्वायोगात् । ननु च मा भूत्
क्रियायास्साधनम्; लक्षणं तूभयथापि दृश्यते, पाचकः पठति, रुदतः प्राव्राजीदिति ।
ततो यः पचति स पठति, स रोदिति, अयं प्रव्रजतीत्याख्यातयोर्लक्ष्यलक्षणभावो
भविष्यति । चिरं जीव, त्वयैव स्मारितोऽस्मि । आख्यातयोर्लक्ष्यलक्षणत्वेना—
सम्बन्धकारणस्य यदत्र 'लक्षणहेत्वोः क्रियायाः' (३.२.१२६) इति शतृशानचौ
तिङपवादौ स्मर्येते । अतो लक्षणत्वे क्रियायाः क्रियान्तरं प्रति समाश्रीयमाणे पचन्
पठति, रुदतः प्राव्राजीदित्येव भवितव्यम् ।</p>
<p>ननु यः पचति स पठति, स रोदित्ययं प्रव्रजतीति तत्कथं सम्बन्धः? एतेन
हेतुहेतुमद्भावः आख्यातयोः प्रत्युक्तो भवति, यतोऽसावपि द्विधा— हेतुर्वा हेतुमत्परत्वेन,
हेतुमतो वा हेतुपरत्वेन। तत्र हेतोर्हेतुमत्परत्वे शतृशानज्भ्यां हेतुमतस्स्वहेतुपरत्वे
तुमुनादिभिर्भाव्यम् । यथा पचन् भुङ्क्ते, अधीयमानो वसति, भोक्तुं पचति, भोजको
व्रजतीति । ननु पचति, भुङ्क्ते, व्रजतीति तत् कस्य केन संबन्धः ? अवध्यवधिमद्भावोऽपि
तिङ्न्तयोर्नास्त्येव । स हि देशतः कालतो वा स्यात् । न तावद्देशतः, तस्य
मूर्तिमद्विषयत्वात् । कालतस्तु युज्यते, किंतु तत्र पूर्वकाले क्त्वाप्रत्ययविधानात् पक्त्वा
भुङ्क्त इत्येव स्यात्, न तु पचति भुङ्क्त इति । समुच्चयेनापि क्रियायास्संबन्धः। सोऽपि
हि द्विधैव; साधनानां वा क्रियायां यथा गौरश्वश्‍च गृह्यताम्; क्रियाणां वा साधने यथा
असौ पचति पठति चेति; न तु क्रियाणां क्रियायामेव ।</p>
<p>ननु चैकत्वात् क्रियाया यद्यपि साधनसमुच्चये क्रियाभिसंबन्धो नास्ति,
तथाप्येकवस्तुविषयत्वेन क्रियासमुच्चयेऽसौ भविष्यति । तथा हि— य एव पचति स एव
पठतीत्यैकाधिकरण्ये भवत्येव सम्बन्धोपपत्तिः । नैवं साध्ययोस्साधनायत्तयोरलब्धात्मनो—
स्साधनोन्मुखत्वेन परिवर्तमानयोः, क्रियायाः परस्परानपेक्षत्वात्; न ह्यनन्वितात्मना—
मधिकरणमपेक्षामुपजनयितुमलम् । अतस्सव्येतरगोविषाणवत् परस्परेणासमन्वितमेव
क्रियाद्वयं साधने समुच्चीयतें न च समुच्चीयमाने वस्तुनी मिथस्संबध्येते, तथा सति
समाहारेतरेतरयोरन्यतरापत्तौ समुच्चयस्यैवाभावात् । आदिग्रहणादन्वाचयेऽप्यनन्वय एव
क्रिययोः । तस्मान्नास्त्येवाख्यातयोर्मिथस्संबन्ध इति ।</p>

<pb n="173"/>
<p>ननु च अस्ति स मे रोचते, अस्ति त्वमीशिषे, नाहं रमेऽस्मि इति
सामानाधिकरण्येन विशेषणविशेष्यभावः; भवति पचति, भवति पक्ष्यति, भवत्यपाक्षीत्,
भवेदपि भवेत्, स्यादपि स्यादिति कर्तृत्वेन; पश्‍य मृगो धावति, इह पश्‍यामः कर्मणि
द्विनचनबहुवचनान्युदाह्रियन्ते, एहि मन्ये रथेन यास्यसि, स्मरसि देवदत्त कश्‍मीरेषु
वत्स्यामस्तत्रौदनं भोक्ष्यामहे, न मर्षयामि यत्तत्र भवान् वृषलं याजयेदिति कर्मत्वेन
साध्यसाधनभावः; यो भुङ्क्ते स गृह्यताम्, योऽधीते स पचतीत्यभिन्नसाधनत्वेन; स
स्वपिति एष बुध्यते, स उदेति अयमस्तमेतीति भिन्नसाधनत्वेन लक्ष्यलक्षणभावः;
हन्तीति पलायते, वर्षतीति धावतीति हेतोर्हेतुमत्परत्वेन; वक्ष्यामीति व्रजति, भोक्ष्यते
इत्यास्त इति हेतुहेतुमतोर्हेतुपरत्वेन हेतुहेतुमद्भावः; यावद्भुङ्क्ते ततो व्रजति, यदयं
भुङ्क्ते ततः पठति, यदयं भुक्‍त्वा व्रजतीत्यधीत एव ततः परमिति अवध्यवधिमद्भावः;
सक्‍तून् पिब, धानाः खाद, ओदनं भुङ्क्ष्वेत्येवायमभ्यवहरति, पचति चायं पठति चेति
समुच्चयः; वटो! । भिक्षामट गां चानयेत्वन्वाचयोऽपि तिङन्तेषु दृश्‍यते । तत्कथमुच्यते
नाख्यातयोस्संबन्धोऽस्तीति?</p>
<p>नैवम्; वाक्‍यभेदादिना तदुपपत्तेः । अस्ति स स मे रोचते, असि त्वं त्वमीशिषे,
अस्म्यहमहं रमे, अस्त्येतद् गच्छामो वयं, भवत्वेवमेतत् पयसोधयामयत्वममिथ्येवासि
(?), यन्मुरजितं त्वमपूपुज इत्युक्तेषु वाक्‍यभेदा उपपद्यन्ते । निपाता वा अस्त्यादयः
आख्यातसरूपा निरर्थका अपि वाक्‍यपूरणाय कमीमिद्वादिवत्प्रयुज्यन्ते; न तु
क्रियाभिर्विशेषणविशेष्यभावमनुभवन्ति । भवति पचतीत्यादिषु तु पचतीति पक्ष्यतीति
अपक्षीदिति च योऽर्थो भवति असावस्तीत्यर्थः । ननु पचत्यादेर्भवतौ कर्तृत्वेन
साध्यसाधनभावः; एवं भवेदपि भवेत्, स्यादपि स्यादिति ।</p>
<p>ननु चावश्‍यमेव पचत्यादिक्रिया भवतिक्रियाकर्तृत्वेनाभ्युपेया । यदि ह्येषा न भवेत्तेन
कर्त्री स्यात् सिद्धरूपतया, न लकारेणाभिधीयते । न च सा सती सिद्धभावमुपैति । न च
लकारः सिद्धतदभिधानेन विना कर्तृभावेनेमां प्रतिपादयितुमुत्सहते । ततो येनात्मना कर्त्री
न तेन क्रिया, येन च साध्यात्मना क्रिया न तेन कर्त्रीति वस्त्वन्तरमेव लकारेण कर्तृतया
कथितमापद्येत । देवदत्तः पचतीति चानेन ज्ञातवत्प्रज्ञाप्यते विधेयता त्वस्तेर्भवतीत्यत्र तु
अज्ञातरूपतयोपादीयते भवनक्रियानुभवितृत्वात् । न च युगपदेव ज्ञातवदज्ञातवच्च समाश्रयणं
युक्तम्; अतो न क्रिया कर्तृत्वमुपयाति । पश्‍य मृगो धावतीत्यत्र तु पश्‍यशब्दो न
तिङन्तः । किं तर्हि निपातोऽयमाश्‍चर्यमित्येस्मिन्नर्थे वर्तते; पश्‍य भुङ्क्ते, अहो आश्‍चर्यमद्भुतं
भुङ्क्त इत्यर्थः ।</p>

<pb n="174"/>
<p>केचिदाख्यातसरूपौ पश्‍यपश्‍यतशब्दौ दर्शनार्हेयं क्रियेत्यस्मिन्नर्थे मन्यन्ते ।</p>
<p>अथवा पश्‍य मृगो धावतीत्यत्र नासावेवमाह—दृशं मृगसरणे नियुङ्क्ष्व; किं तर्हि ?
चक्षुः प्रणिधत्स्व प्रमत्तो मा भूरिति; यतोऽप्रणिहितचक्षुस्सन् मृगसरणमन्यद्वा प्रतिपद्यते ।
यथा रूपमग्र्यं दृष्ट्वा एतदेवाह—आलोकय आलोकयेति, तस्मात्पश्‍येत्येतावति वाक्‍यस्य
परिसमाप्तत्वान्नास्ति दृशस्सरणेन संबन्धः ।</p>
<p>अथवा यो धावति मृगस्तं पश्र्येति सर्वनाम्ना यदा सोऽर्थः प्रत्यवमृष्टो भवति तदा
क्रिया तस्योपलक्षणाय प्रवर्तते । यो धावति सर्तारं तं पश्र्यति; अयं चार्थः पश्र्य
धावतीति पदयोरसंबन्धत्वेन श्रुतार्थापत्तिगम्यः न तु शब्दसन्निवेशी ।</p>
<p>यदि वा श्रुतार्थापत्त्येव गम्यमानेतिशब्दोपसंहृतस्य मृगो धावतीति वाक्‍यार्थस्य
दृशौ कर्मत्वमेव । पश्र्याम उदाह्रियन्त इति ।</p>
<p>अथवा द्वे एते वाक्‍ये—एकमेतावति वाक्‍यम् 'इह पश्र्यामः' कर्मणि
द्विवचनबहुवचनादीनि वचनान्येव दृशः कर्मत्वेनावतिष्ठन्ते, नोदाहृतिः । अतश्‍च पश्र्यामो
यस्मादुदाह्रियन्ते प्रयुज्यन्त इति द्वितीयम् । एहि मन्ये रथेन यास्यसीत्यत्र 'प्रहासे च
मन्योपपदे मन्यतेरुत्तम एकवच्च' (१.४.१०६) इति वचनाद् यदायमर्थः एहि मन्यसे रथेन
यास्यामीति । यदा वा सूत्रप्रतिषेधपक्षे स्वविषय एव मध्यमोत्तमौ तदा सर्वथा गम्यमानेति—
शब्दोपसंहृतस्य वाक्‍यार्थस्यैव कर्मत्वम् । एहीति च प्रहासविषयसंबोधनार्थ आख्यातस्वरूपो
निपातः । आख्यांतस्वरूपाश्‍च पुरुषं संख्यां न व्यभिचरन्ति; न हि भवति त्वमस्ति
वयमस्तीति । किञ्चास्तिरपि निपातः; सोऽयं यथा अस्तिक्षीरा गौः; तत्र ह्याख्यातमिति
कृत्वोक्तः; सुबधिकारेऽस्तिक्षीरादिवचनमिति; न चाव्ययत्वात्; निपातोऽयमिति परिहारः ।</p>
<p>ननु च सङ्ख्यामव्यभिचरन् कथमेकशब्दो बहूनां प्रहासे बहुत्वं ब्रूयात् ? नैवम्;
बहुभिरेकः प्रहस्यते, नैकेन बहवः, न हि बहुष्वेकं प्रहसत्सु सूत्रप्रतिषेधपक्षे 'एहि मन्ये
रथेन यास्यामि' (इति)। यदा वा सूत्रप्रतिषेधपक्षे अस्तीति कथं न सत्त्वभूतोऽर्थस्साध्य—
साधनसंबन्धमनुभवति ? यो भुङ्क्ते स गृह्यतामित्यत्रापि वाक्‍यद्वितयमेव । न चात्र क्रिययोः
लक्ष्यलक्षणभावः; क्रियायाः कारकोपलक्षणत्वात् । तथा हि यो भुङ्क्ते स देवदत्त इति
देवदत्तसत्त्वोपलक्षणमेको वाक्‍यार्थः; स तथाभूतो गृह्यतामिति तस्य ग्रहणसंबन्धः ।</p>
<p><b>दर्शनमपरम्</b>— न च यथा सत्त्वं तद्रूपाभिधायित्वेन स्मरणात् कर्तृप्राधान्यमभिदधत्
क्रियायाः क्रियान्तरं प्रति लक्षणत्वमभिधत्ते, तथा सर्वनामाभिधातुं शक्नोति । तेन हि सा

<pb n="175"/>
क्रिया साध्यत्वात्प्रच्याव्य साधनोपसर्जनभावमुपनीता तत्परामृष्टं देवदत्तमुपलक्षयति; स
तु तथाभूतः क्रियान्तरेण संबध्यत इति । न ह्येकस्याः प्रवृत्तेस्साधनोपलक्षणमपरक्रिया—
संबन्धश्‍चोपपन्नो भवति ।</p>
<p>नन्विदमेवास्याः क्रियान्तरेणान्वितत्वं यदन्यस्यास्साधनमुपलक्ष्यति । नैवम्, एषा
स्वसाधनलक्षणत्वेन प्रवर्तमाना यदधीनोदया तदेवोपलक्षयेत्, नान्यद्, असंबन्धात् । ननु
चास्या अपि देवदत्त एव साधनं, स चानयोपलक्षितः, तत्कथं भिन्नवाक्‍यता ? नैवम्;
भवतु नाम देवदत्तोपलक्षणत्वमस्याः; किंतु न तं देवदत्ततयोपलक्षयति, अपि तु
स्वसाधनत्वेन । ततस्स्वसाधन एव देवदत्ते प्रथमतोऽस्या विश्रान्तिः, देवदत्तस्य च तयैव
तदाभिसंबन्धोऽभ्युपेयः । न हि यौगपद्येन लक्ष्यमाणत्वं प्रा़धान्यं च प्रतिपद्येत, क्रियान्तरे
गुणभावं च, विरोधप्रसङ्गत् । न च भुजिक्रियावच्छिन्नस्येतरक्रियाभिसंबन्धोऽभिमतः,
समुच्चीयमानक्रियाद्वयप्रसङ्गत् । यो भुङ्क्ते स गृह्यतामित्येकरसा प्रवृत्तिः, प्रत्यासत्तेः ।
तन्मात्रमिदं सूत्रं, तस्य तु पुनरित्थंभूत एवार्थ इति न तत्र वाक्‍यभेदः । एतेन योऽधीते स
पचतीत्यपि प्रत्युक्तम् । स स्वपित्येष बुध्यते, स उदेत्ययमस्तमेतीत्यत्र तु साधनत्वान्नतरां
लक्ष्यलक्षणभावः । हस्तीति पलायत इति— अत्र त्वितिशब्दो हेतुहेतुमद्भावं द्योतयन्नर्थस्य
स्वातन्त्र्यं करोति । दृष्ट इतिशब्दोऽर्थस्य स्वातन्त्र्यमुपजनयन्, 'तस्मिन्निति निर्दिष्टे पूर्वस्य'
(१.१.६६) इति । अत्र हि तस्मिन्नित्यधिकरणस्य कर्तृकर्मसमवायिन्यौ क्रिये प्रति
उपाधित्वेन प्रवर्तमानस्याकाङ्क्षा; यत आधेयस्तत्र स्वे आत्मन्यवस्थानाभावादिति—
शब्देनासत्यवच्छेदे कार्ययोगो न स्यात् । 'तस्मिन्निति निर्दिष्टे पूर्वस्य' इत्युक्ते तस्मिन् य
आधेयो निर्दिष्ट इति संप्रत्ययः स्यात्; तस्मात् सप्तम्यर्थनिर्देशे पूर्वस्य कार्यस्य
संप्रत्ययार्थमितिशब्द उपादीयते । एवमिहापि । इतिशब्दो वा न तस्य स्वातन्त्र्यमुपजनयति !
यस्मादयं (हस्ती) हन्ति तस्मादयं पलायत इति । एवं वर्षतीत्यादावपि योजनीयम् । अत्र
च तिङन्तयोरितिशब्दसामर्थ्याद्धेतुहेतुमद्भावोऽनुमीयते, न पुनश्र्शब्दसन्निवेशीति । यावद्भुङ्क्ते
ततो व्रजतीत्यादौ तु भिन्नवाक्‍यतायामपि यावत्ततः पूर्वमित्यादिनिपातसामर्थ्या—
दवध्यवधिमद्भावो गम्यते; न पुनराख्यातशब्दसन्निवेशीति । सक्तून् पिबेत्यादावपि 'सक्तून्
पिब', 'धानाः खाद', 'ओदनं भुङ्क्ष्व' इति विशेषणवाक्यार्था इतिशब्दोपसंहृता
इतिशब्दसामर्थ्यादेव तत्सामान्याभिधायिना अयमभ्यवहरतीति वाक्‍यान्तरेणोच्यन्ते । पचति
चायं पठति चेति वाक्‍यद्वयमेव; एवं वटो ! भिक्षामट, गां चानयेति ।</p>

<pb n="176"/>
<p>तदेवं <b>कात्यायन</b>मते नास्त्येवाख्यातयोस्संबन्धः; <b>सूत्रकारस्य</b> तु मतेऽस्त्येवाख्यातयोः
अनेकवाक्‍यत्वेनाभिसंबन्ध इति, यदयं समानवाक्‍याधिकारेऽतिङ्न्तादुत्तरस्य तिङो निघातं
शास्ति । 'अभिज्ञावचने लृट्' (३.२.११२) इति स्मृत्युक्तावतीतकालेऽपि लृटं स्मरति;
यदिति (३.२.११३) यत्प्रयोगे तन्निषेधति, 'विभाषा साकाङ्क्षे' (३.२.११४) इत्याकाङ्क्षायां
विभाषयाभ्यनुजानाति, 'न यद्यनाकाङ्क्षे' (३.४.२३) इति निराकाङ्क्षवाक्‍ये क्‍त्वा—णमुलौ
निषिध्य लडादीनेवानुमन्यते इति का पुनरत्रोपपत्तिः? उच्यते आख्यातपदतुल्यधर्मिणो हि
क्‍त्वान्तस्यानेकस्यापि दृष्टस्तिङन्तेन सह संबन्धः। स्‍नात्वा पीत्वा भुक्‍त्वा व्रजतीति;
तथा पूर्वं स्‍नाति भुङ्क्ते पिबति ततो व्रजति इति । तत्र यथैव क्‍त्वान्तस्य तिङन्तेनैकवाक्‍यत्वं
तथा पूर्वकालक्रियाभिधायिनामाख्यातानां सर्वेषामपि क्रियाविशेषणकत्वाद्भवति ।
उक्तं च—</p>
<b><lg>
  <l>यथाऽनेकमपि क्‍त्वान्तं तिङन्तस्य विशेषकम् ।</l>
  <l>तथा तिङन्तं तत्राहुः तिङन्तस्य विशेषकम् ॥ ८० ॥</l></lg></b> (वाप. २.६)
<p>किंच यथाकथंचिदाश्रीयमाणोऽर्थस्सामानाधिकरण्येनावधिभावेन वा विशेषणत्वं न
व्यतिक्रामति । तथा हि, व्रज देवदत्तेत्यामन्त्रितस्य विशेषणत्वेनैकवाक्‍यत्वाद् 'आमन्त्रितस्य
च' (८.७.१९) इति निघातो दृश्‍यते; कर्तृत्वाद्भविष्यतीति चेद् व्रजानि देवदत्तेत्यत्र
कथम्? न हि देवदत्तो व्रजिक्रियायाः कर्ता, न खल्वपि कारकस्य विशेषकम्, नापि सुष्ठु
पचतीति पदान्तरत्वेन क्रियाविशेषणमुपपद्यते । किंतु क्रियां प्रति आभिमुख्येनावस्थाप्यमानः
पञ्च वारान् पचतीतिवत् बाह्यविशेषणतां लभते । कः पुनर्बाह्यान्तरयोः क्रियाविशेषणयोविंशेषः ?
अयमस्ति आन्तरं हि क्रियाविशेषणं कर्मत्वं नपुंसकत्वं च प्रतिलभते; बाह्यस्य तु
स्वलिङ्गता न कर्मत्वनियमः। एवं च कृत्वोक्तम्—</p>
<b><lg>
  <l>संबोधनपदं यच्च तत्क्रियाया विशेषकम् ।</l>
  <l>व्रजानि देवदत्तेति निघातोऽत्र तथा सति ॥ ८१ ॥</l></lg></b> (वाप. २.५)
<p>ननु च संबोधनपदस्य तिङ्न्तेनैकवाक्‍यता युज्यते, संबोधनं ह्याक्षिप्तक्रियापदं
वर्तते । देवदत्त अभिमुखो भवेत्याभिमुख्ये हि युज्यते । तत्र देवदत्तेत्येतावत्यर्थस्य
परिसमाप्तत्वात् संबोधनपदमेकं वाक्‍यम्, सोऽभिमुखीभूतः क्रियान्तरे नियुज्यते; व्रजेति
तदाख्यातमेव द्वितीयम्; 'देवदत्त! व्रजानि' इत्यत्र तु क्रियान्तरनियोगोऽपि नास्तीति

<pb n="177"/>
भिन्नवाक्‍यत्वमेव । तन्न, वाक्‍यलक्षणायोगात् । एवं ह्याहुः—</p>
<b><lg>
  <l>साकाङ्क्षावयवं भेदे परानाकाङ्क्षशब्दकम् ।</l>
  <l>कर्मप्रधानं गुणवदेकार्थं वाक्‍यमुच्यते ॥ ८२ ॥</l></lg></b> (वाप. २.४)
<p>एवं च ब्रुवतो यथोक्तलक्षणपदसमूहो वाक्‍यमित्यभिप्रायः, न च देवदत्तेति पदसमूहः;
अथाभिमुखो भवेत्याक्षेपादस्य समूहभावः; तथापि साकाङ्क्षत्वादवाक्‍यत्वम् । न
ह्यभिमुखीभावमात्रमेव कश्‍चिद् विधत्ते । किं तर्ह्यभिमुखीभावं विधाय क्रियान्तरे नियुङ्क्ते ।
अपि चाभिमुखो भवेत्यध्याह्रियमाणयापि क्रियया संबन्धं मन्यसे व्रजेत्युपात्तयापि न
मन्यस इत्यहो माध्यस्थ्यम् । किंचाभिमुखो भवेत्ययमपि नियोगः, तत्रानभिमुखस्य
नियोक्तुमशक्यत्वात् । अभिमुखीकरणाय क्रियान्तराध्याहारेऽनवस्था, तद्भयाच्चाभिमुखीकार—
गर्भनियोगोऽङ्गीकर्तव्यः, स च व्रजेत्यादावपि तुल्य एवेत्यलमतिप्रसङ्गेन । यदि चामन्चितस्य
तिङन्तेनैकवाक्‍यता न स्यात्, 'आमन्त्रितं पूर्वमविद्यमानवद्' इति ( ८.१.७२) सूत्रकारो न
ब्रूयात् । तत्रेदमविद्यमानवत्त्वे प्रयोजनम् निघातादयो मा भूवन्निति; निघातादयश्‍चासमान—
वाक्‍यत्वादेव न भविष्यन्ति, किमविद्यमानवद्भावेन ।</p>
<p>न चैतद् <b>वार्त्तिककारो</b> मन्यते । सोऽपि ह्यविद्यमानवद्भावस्य प्रयोजनानि पठति
अविद्यमानवत्त्वे प्रयोजनमामन्त्रितयुष्मदस्मदादेशतिङ्‍‌निघाता इति । भवतु नाम
सामानाधिकरण्येन वैयधिकरण्येन वा यथाकथंचिदाश्रीयमाणानामाख्यातानामाख्यातं प्रति
विशेषणत्वमुपलक्षणत्वं हेतुमत्त्वमवधिभावो वा, समुच्‍चयोऽप्येवमेवोपपद्यताम्;
साध्यसाधनभावस्तु नोपपद्यते, विरुद्धरूपयोरर्थयोरेकरूपेण शब्देनाभिधानात् । यथाऽयं
दण्डो हरानेन फलानीत्ययं दण्ड इत्यनेन रूपेण दण्डशब्दो दण्डार्थमन्तर्भूतास्ति—
क्रियामुपादातुमीष्टे । अनेनेत्ययं च शब्दः करणरूपेणेव वस्तुसामान्यमभिदधत् प्रत्यक्षेणोपादत्ते,
न रूपान्तरेण, प्रकरणात्तु दण्डे प्रतिपत्तिः । तथेहापि पचति धावतीत्यादिराख्यातसाध्यभूतां
क्रियामभिधत्ते, तामेव च सिद्धां साधनत्वमापन्नामनेनैव रूपेण वक्ष्यतीत्यसम्भवः ।</p>
<p>नासम्भवः, साध्यत्वेनैव साधनत्वात् ।</p>
<p>यदेवं हि क्रियायास्साध्यमानत्वमनिदन्तानिर्देश्‍यं परिनिष्ठितं रूपं तेनैव
साधनभावं प्रतिपद्यते, न रूपान्तरेण; तस्याभावाल्लकारोऽपि चैतां साध्यतया भवन्तीं
कर्तृभावेनाभिधत्ते पचति भवतीति ।</p>

<pb n="178"/>
<p>ननु किमन्यद्भवनं पचतिक्रियायास्साध्यताव्यतिरेकि, किं वा तदतिरिक्तं कर्तृत्वं,
येन साध्यसाधनभावोऽवकल्पेत ?</p>
<p>उच्यते— योऽयमस्याः कारकसंबन्धः, कारकव्यापारविषयता न कारकाणि
शशविषाणवत् पराकरोति, शक्‍यते संपादयितुं तेभ्यस्संपत्तिमनुभवति । तदस्याः
कारकसंबन्धलक्षणं साध्यमानत्वमेव रूपं भवनमभिधीयते । पचतिक्रिया भवनं निर्वर्तयन्ती
कारकेभ्यो निर्वृत्तिं प्रतिपद्यते, कारकाणि व्यापारवन्ति करोतीत्यर्थः । यत्पुनरस्या विशेषरूपं
यागादिधर्मकं पक्तिरूपं पचत्येकशब्दवाच्यमनन्यसाधारणं, तेनैषा कर्त्री संपद्यते,
तदेवमनन्यसाधारणेन स्वभावेन कर्त्री संपद्य साध्यात्मना भवतिक्रियारूपत्वेन भवतिः
पचति, भवतिसाध्यत्वं लभत इत्यर्थः । अथवा प्रयोगात्मको योऽधिश्रयणादिव्यापारस्तैरेषा
भवनक्रियारूपतामुपयाति । फलभूतेन विक्लित्त्यात्मना भवितृरूपं कर्तृत्वं, तेन भवति
पचति इत्ययमर्थः पक्तिरधिश्रयणाद्यात्मना भवति, अधिश्रयणादयोऽस्याः प्रवृत्ता इति
यावत् । अधिश्रयणादिरूपेण वा भवितृत्वं पक्तिरूपेण भवनक्रियात्वं, तेनायमर्थः
अधिश्रयणादयः पक्तिरूपतया भवन्ति; विक्लित्तिस्सञ्जातेति यावत् । अथवा शब्दवाच्यं
बुद्धिपरिगतं यद्रूपं तेन कर्तृत्वमस्यां, बाह्यसंपक्तिरूपत्वेन भवनरूपत्वं, बाह्यरूपेण भवितृत्वं,
बुद्ध्यात्मना भवनरूपत्वमिति । यदि वा सामान्यात्मना कर्तृत्वं विशेषात्मना
भवनरूपतेत्युपपद्यते क्रियायां कारकत्वम् ।</p>
<p>ननु चोक्तं न लकारः सिद्धवदभिधानेन विना कर्तृभावेनेमां प्रतिपादयितुमुत्सहते,
ततश्‍च सिद्धत्वेनाभिधाने पुनरपि विरोधः । नैवम्, यदेव पचतिक्रियायास्स्वभावभूतमात्मीयरूपं
साध्यतालक्षणं तेनैव रूपेण सा कर्तृत्वमुपगता लकारेणोच्यते । सिद्धत्वावभासः कुत इति
चेत्, लकारस्तां कर्तृभावेन प्रतिपादयितुं प्रवृत्तस्सिद्धत्वेनावगमयति, न तु साध्यायाः
क्रियायाः सिद्धत्वापत्तिः । अतो रूपान्तरापत्तेः नास्ति विरोधः । यथा चोरस्य रुजतीति
धात्वर्थ एव रोगलक्षणः कर्त्रन्तराश्रयणात् कर्तृभावमुपयाति; साध्या/?/त्मन एव चास्य
कर्तृत्वम् । न च सिद्धताप्राप्तिः कर्तृत्वेन प्रतीयमाना सिद्धतयाऽवभासते; तथा क्रियापि
न सिद्धतया लकारेणाभिधीयते । अपि तु साध्यायामेव तस्यां तदधिकरणात् कर्तृशब्दै—
रभिधीयते इति । अथवा एकस्यैव वस्तुनो नानारूपाश्शक्तयो विरुद्धाविरुद्धस्वभावा
लोकयात्रां कल्पयन्ति । ततोऽस्य सर्वशक्तेर्भावस्य वाचकशब्दः कश्‍चित् सिद्धात्मिकां

<pb n="179"/>
शक्तिवृत्तिमवलम्बते, कश्‍चित् साध्यरूपाम् । तदेवं सिद्धसाध्यताशक्तियुक्तं वस्तु
शब्दाभ्यामभिधीयमानं न विरुध्यते, अनेकशक्तियुक्तत्वात् । पचतीत्यनेन तदेव
साध्यत्वेनावगतं भवतीति लकारस्साध्यत्वेनाभिधत्ते । सर्वशक्तिविरहितं वा वस्तु,
सकलविकल्पोल्लेखरहितत्वात् । तस्य तु शब्दा एव स्वमहिम्‍ना नानाविधबुद्ध्युप—
जननहेतवश्शक्तिं संनिवेशयन्ति; शक्‍त्याविष्टमिव व्यवहारगोचरतां नयन्ति । तेन शब्दाभ्यामेव
सिद्धसाध्यताशक्‍त्याधानादखिलविकल्पीकृतात्मकमपि तद्वस्तु सिद्धसाध्यभावेनोपदिश्‍यते ।
भवति पचतीत्येकेन शब्देन सन्निवेशितसाध्यताशक्तियुक्तमभिहितम्, इतरेण तु तदेव
शक्‍त्यन्तरारोपेण प्रकाश्‍यत इति नास्ति विरोधः ।</p>
<p>यदि वा न पदस्य पदरूपादेवाधिकार्थता; किं तर्हि ? वाक्‍यरूपात् । तद्यथा पुरुष
इति पदकाले पुरुषो व्यतिरिक्त उच्यते । यदा तु राज्ञः पुरुष इति विशेषसन्निधौ प्रयुज्यते
तदा विशिष्टस्य पुरुषार्थस्य गतिः, न पुरुषस्येति वाक्‍यकालेऽधिकस्य धर्मस्य प्रादुर्भावः,
तथा पचतीति नैकस्मादेव पदरूपात् कर्तृत्वम्; यदा भवतीति पदान्तरसन्निधिस्तदा परत्वे
साधनमदृष्टदवाक्‍यकाले पुरुषस्यैव व्यतिरेक उपजायत इति । यथापि व्यपदेशिवद्भावेना—
भिन्नस्यापि धातोरवयवप्रथमैकाज्‍व्यपदेश इयायेत्यादौ प्रवर्तते तथा बुद्धिभेदकल्पनया
आख्यातवाच्यस्यार्थस्य भेदेऽपि क्रियाकारकादिव्यपदेशाः प्रवर्तन्ते । ततश्‍च पचतीत्यत्रापि
न काचिद् अपरा तदतिरेकिणी भवनक्रिया, कश्‍चिदपरो वा कर्ता विरोधहेतुरस्ति; अपि
तु सैव व्यपदेशिवद्भावेन भवनक्रियारूपतां पक्‍तृत्वं च दर्शयन्ती चकास्ति । एतेन पश्‍य
मृगो धावतीत्यादावपि सिद्धसाध्यत्वयोरविरोधः ।</p>
<p>अपि चैकस्याप्यर्थस्य विषयभेदेन द्विधर्मत्वं न विरुध्यते । यथा राज्ञः पुरुषस्य पुरुष
इति पुरुषश्शेषी भवति शेषश्‍च इति, राजानं प्रति शेषोऽविचलितस्वार्थश्शेषितामापद्यते,
एवं च धावतीति मृगे कर्तरि साध्यभावं प्राधान्येनाजहत् सरणं दृशावङ्गत्वं साधनत्वं
चोपैतीति न कश्‍चिद् विरोधः । अथवायमर्थः — साधनमिदमयं साध्य इति रूपं सिद्धमात्रमेतत्,
यथा पदे अयं प्रकृत्यर्थोऽयं प्रत्ययार्थ इत्येक एवासावर्थः अविशिष्टो विशिष्टो वा
वाक्‍यविशेषयोर्ग्रहीतव्यः, यथा मुण्डयति, कूटयति, मूत्रयति, चर्चयतीति । तत्र मुण्डयति
माणवकम्; मुण्डिः केशच्छेदनवचनः; तस्य तु व्युत्पत्तिः मुण्डं करोतीति सामान्यप्रवृत्तिविशेषं
मुण्डशब्दोऽवस्थापयति; करोतिविशेषो यस्मिन् णिजुत्पद्यते, न करोतिमात्रम् । अन्ये पुनः

<pb n="180"/>
केशच्छेदनादिवचनान्मुण्डादीनध्यवस्यन्ति; यथोक्तम् अथवा मुण्डादयो धातवः । मुण्डयतीति
चैतस्मिन्नर्थे कूटयतीति च प्रयुञ्जते, कूटयति माणवकमिति । यथा च मुण्डं करोतीति
प्रयुञ्जते, नैवं कूटं करोतीति; कूटशब्देन हि करोतिविशेषो न लक्ष्यते; किंतु
छिदादिविशेषमवलक्ष्यमाणोद्देशविभागं कूटिरेवोपादत्ते । एवं मूत्रं करोतीति मूत्रयति, चर्चां
करोतीति चर्चयति । मूत्रेण चर्चया वा करोतौ विशेष्यमाणे क्षरणं परिभाषणं वा
विशेषेणोपादीयते । स एव च कदाचित् क्षरणविशेषः परिभाषणविशेषो वा नष्टोद्देशविभाग
उपादीयते, यथा 'मूत्र प्रसवणे' मूत्रयति, 'चर्च परिभाषणे' चर्चयतीति ।</p>
<p>एवं पश्‍य मृगो धावतीति इदमत्र साधनपदमिदमत्र साध्यपदमिति उत्प्रेक्षैषा । इदं
त्वर्थ—सतत्त्वं 'नात्र सरणं, न दर्शनं न मृगः । किं तर्हि ? मृगकर्तृको दृशिकर्मसरणविशेषोऽयं
तत्रैकार्थत्वादेकमेवेदं वाक्‍यमित्यस्ति द्वयोस्तिङन्तयोरेकस्मिन् वाक्‍ये सम्भवः । ततश्‍च
पचति करोतीत्यादावपि पाकं करोतीतिवत् साध्यसाधनभावेन संबन्धोऽस्त्येवेति न
कश्‍चिद् विरोधः ।</p>
<p>अन्ये पुनर्मन्यन्ते, कस्यचिदपि बाह्यस्य वस्त्वात्मनोऽसंभवाद् भावभूतवस्तुशून्यमेवेदं
जगत्, ततो बुद्धीनामेव तथाभूतव्यवहारोपजनननिबन्धनत्वम् । बुद्धय एव हि
सिद्धसाध्यतारूपमुपदर्शयन्त्यः शब्दात् प्रवर्तयन्ति । ततश्‍च स्वमहिमोल्ला—
सितनानाविधबुद्धिसमुपनीतभेदनकाल्पनिकाकारपरिगतोऽयं मायेन्द्रजालसदृशो व्यवहारः
प्रवर्तत इति न कश्‍चिदपरं वस्तु यस्य सिद्धस्य साध्यलक्षणविरोधापत्तिः । तथा हि—
बुद्धिमाकारभेदवतीमेके क्रियां मन्यन्ते । सा हि स्वमात्राभिरपर्यवसितविषयनिर्भासाभिः
अन्तस्तत्त्वादिभिरिव बहिरर्थनिबन्धनामर्थक्रियां साधयति । न तदर्थं दर्शनाभि—
निवेशोऽस्माकम् आराद्दवीयस्समुत्सारयन्ति प्रत्ययव्यक्तयो हि पराकृतवाक्‍यार्थसंस्पर्शा
बाह्यार्थवत् तासु तास्वर्थक्रियासु यथासामर्थ्यमुपजायमानाः प्रतीताशङ्काविषय—
परिगमनाद्यवस्थासु तदा सामर्थ्यं क्रियासामर्थ्ये किमर्थमन्यपदार्थरूपमभ्युपेयत इति । अत्र
<b>चूर्णी</b> विरोधं दर्शयति; इदं किलोक्तं <b>भाष्ये</b>— कृदभिहितो भावः क्रियया समवायं गच्छति,
पाको वर्तत इति; तिङभिहितस्तु न गच्छति (म.भा. ३.१.१७) ।</p>
<p>न हि भवति पचति पठतीति । अत्राऽयं समाधिः—यथाभूता क्रियोपन्यस्ता तथाभूता
समवायं न गच्छति, विशेषयोस्समवायो, नास्ति, सामान्ययोरस्त्येव । अस्ति स मे रोचते,

<pb n="181"/>
असि त्वमीशिषे, नास्मि रमे, भवति, पचति करोतीति । तत्रैतच्छक्‍यते वक्तुं यत्रान्या च
क्रिया भवति; यत्र तु खलु सैव सा क्रिया तत्र कथम् ? यथा भवेदपि भवेत्, स्यादपि
स्यादिति । अस्ति च लोके एवंभूतः प्रयोगः । अपि भवेदेतद्देवदत्तस्यापि, स दिवसः
स्याद्यत्रेदं भवेदिति । देवदत्तस्य च वर्तमानकालां सत्तामविनाशं प्रार्थयमान एतत्प्रयुङक्ते;
अपि भवेदेतत्, भवेद्देवदत्त इति । अत्राप्यन्यत्वमस्ति; कुतः, साधनभेदात्कालभेदाच्च ।
एकस्यात्र भवतेर्भवति साधनं सर्वकालश्‍च प्रत्ययः । अपि भवेदित्यत्र यो भवति तत्र
देवदत्तसत्ता न प्रकृत्यर्थः; किं तर्हि ? प्रत्ययार्थः; प्रार्थनेव लिङिति सर्वकालत्वं
कालविशेषस्यानाश्रितत्वात् । 'अपरस्य बाह्यं साधनं वर्तमानकालश्‍च प्रत्ययो भवति ।
तस्य बाह्यं साधनं द्रव्यं देवदत्त इत्यर्थः, देवदत्तसत्ता तु प्रकृत्यर्थः, वर्तमानसत्ता तु
देवदत्तस्. प्रार्थ्यत इत्यनुपात्तकालविशेषः । शास्‍त्रे लिङ् स्वरूपादेव वर्तमानकालेऽवतिष्ठते,
यथा तव्यादयो भविष्यति, कर्त्तव्यः कट इति । स्वभावाच्‍चार्थानां व्यवस्थेपि <b>भाष्ये</b>
कालाधिकारः प्रत्याख्यातः । एवं स्यादपि स्यादित्यत्रापि स्वाभाविकं नानात्वं साधनकालभेदेन
प्रतिपाद्यत इति ।</p>
<p>नन्वस्त्यादयोऽपि निपाताः, ते चाख्यातस्वरूपत्वात् कारकाणि विशिंषन्तः कालं
पुरुषं संख्यां न व्यभिचरिष्यन्ति; यत्र व्यभिचारस्तत्र कथम् ? तथा हि— भवति पक्ष्यति
भवत्यपाक्षीदयूयुजस्त्वमसीति कालव्यभिचारः; भवतु गच्छाम्यहमिति पुरुषव्यभिचारः;
भवतु तयैव मण्डूकाः पच्यन्तामिति संख्याव्यभिचारः; भवतु नाम द्रक्ष्यसीति
कालपुरुषव्यभिचारः; भवतु तयैव मण्डूकाः पच्यन्तामिति संख्याव्यभिचारः; भवतु नाम
द्रक्ष्यसीति कालपुरुषव्यभिचारः; भवतु भविष्यन्ति जीवतो धनानीति कालसंख्याव्यभिचारः;
अस्त्यगमाम घोषादिति कालपुरुषसंख्याव्यभिचारः । लोके चैवंभूता वाचोयुक्तिरस्ति,
प्रयुङ्क्ते हि लोकः, अस्ति गच्छामो वयमित्येवमादिः, तत्रास्तीत्येकवचनमुपलभ्यते । तेन
मन्यामहे गमेरेवैकत्वाश्रयस्य कर्तृत्वं, न वयमिति बहुत्वाश्रयस्य । तदेवं सामान्यक्रियया
विशेषक्रियाणां कर्तृत्वेनाभिसंबन्धात् अस्त्यनयोस्साध्यसाधनभावः । विशेषक्रियायामपि
क्‍वचित्कत्वेन संबन्धो दृश्‍यते— पश्‍य धावति, पश्‍याम उदाह्रियन्ते, मन्ये यास्यसि,
स्मरसि वत्स्यामः, न मर्षयामि याजयिष्यति, आशंसे युक्तोऽधीयेति । करणादिभावश्‍च
तिङन्तानां च विद्यते, पचति पठतीति । अत्र तु विद्यत एव संबन्धः, सर्वनाम्‍ना परामर्शात् ।

<pb n="182"/>
न चेह वाक्‍यभेदः, सर्वथैव तदनुपलब्धेः । तत्र हि खलु वाक्‍यभेद उपेयते । त त्रासौ
परामृश्‍यमानोऽन्यां बुद्धिल्लिखति । न चेहोल्लेखवान् वाक्‍यभेदो बुद्धावुपलभ्यते;
तस्मादेकवाक्‍यत्वमेव । अत एवाभिजानासि देवदत्त यत् कश्‍मीरेषु वत्स्यामः, तत्रौदनं
भोक्ष्यामहे इति 'विभाषा साकाङ्क्षे' (३.२.११४) इति सर्वनाम्‍ना परामर्शात्साकाङ्क्षत्वोपपत्तेः ।
तत्रेत्यनेनासंधीयमानत्वाल्लटो लङश्‍च विकल्पः प्रवर्तते । स स्वपित्येष बुध्यते,
सोऽस्तमयतेऽयमुदेतीत्यत्र तु परस्परं वा आख्यातयोर्लक्ष्यलक्षणभावः, सह वा सर्वैरेव
कालविशेषादिकं लक्ष्यत इत्येकपरत्वादेकवाक्‍यतैव । यथा—</p>
<b><lg>
  <l>कुमुदानि प्रबुध्यन्ते शतपत्राणि शेरते ।</l>
  <l>शकटं गाहते व्योम मातृमण्डलमुज्झति ॥ ८३ ॥</l>
</lg></b>
<p>हन्तीति पलायत इत्यादौ त्ववस्थित एव हेतुहेतुमद्भाव इति न द्योत्यते; नन्वपूर्वं
क्रियते पचति पठतीत्यत्रापि प्रसङ्गात् । एते तावदवध्यवधिमद्भावो यावदादौ समुच्‍चयादौ
चादयश्‍च व्याख्याताः । तदेवं <b>सूत्रकारस्य भाष्यकारस्य</b> च दर्शने अस्ति क्रियायाः
क्रियान्तरेण संबन्धः । <b>वार्त्तिककार</b>स्तु युष्मदस्मदादेशनिघाताद्यर्थम्, 'आख्यातं
साव्ययकारकविशेषणं वाक्‍यम्' 'एकतिङ् वाक्‍यमिति अन्यदेव लौकिकात् पारिभाषिकं
वाक्‍यलक्षणमारभते । न च तेन लौकिको व्यवहारस्सिध्यतीत्युपेक्ष्यते । तदुक्तम्—</p>
<b><lg>
  <l>निघातादिव्यवस्थार्थे शास्‍त्रे यत् पारिभाषिकम् ।</l>
  <l>साकाङ्क्षावयवं तेन न सर्वं तुल्यलक्षणम् ॥ ८४ ॥</l></lg></b> (वाप. २.३)
<p>एतेन भिन्नाभिन्नप्रवक्तृकानेकवाक्योपकल्पितैकवाक्‍यस्थानामपि क्रियाणां
परस्परमभिसंबन्धो व्याख्यातः । स भिन्नप्रवक्तृकत्वे यथा—</p>
<b><lg>
  <l>कुशलं तस्या जीवति कुशलं पृच्छामि जीवतीत्युक्तम् ।</l>
  <l>पुनरपि तदेव कथयसि मृतां तु कथयामि या श्वसिति ॥ ८५ ॥</l>
</lg></b>
<p>अभिन्नवक्तृत्वे यथा—</p>
<b><lg>
  <l>यत्स्वच्छे सलिलात्मनि प्रतिफलद्देवे त्रियामापतौ
पीयूषाकृति पर्यवस्यति किल ज्योत्स्‍नेति तत्त्वान्तरम् ।</l>
  <l>तिग्मं धाम चिरं चकास्ति दिवि तत् (यत्) तत्रास्ति दिव्यः पुमान्
यं विज्ञातवतां त्रुटन्ति निखिला भूयोभवग्रन्थयः ॥ ८६ ॥</l>
</lg></b>
<!-- NOTES pg=182!-->
१.	२. 'चचाल सा चे'— ति युक्‍ततरः पाठः ।

<pb n="183"/>
<p><b>(११. प्रकरणम्)</b></p>
<p><b>प्रबन्धाङ्गमवान्तरवाक्‍यं प्रकरणम् ।</b></p>
<p><b>(आर्थप्रकरणम्)</b></p>
<p>तत् त्रिधा— <b>१. प्रस्तुतं, २. कल्पितं, ३. आकस्मिकं</b> च । तेषु</p>
<p><b>(१) प्रस्तुतं</b> द्विधा— <b>अङ्गं वर्णकं</b> च । तयोः</p>
<p><b>अङ्गं</b> यथा—(कुसं. ५. ३०)</p>
<b><lg>
  <l>अथाजिनाषाढधरः प्रगल्भवाग् ज्वलन्निव ब्रह्ममयेन तेजसा ।</l>
  <l>विवेश कश्‍चिज्जटिलस्तपोवनं शरीरबन्धः प्रथमाश्रमो यथा ॥ ८७ ॥</l>
</lg></b>
<p>इत्यत आरभ्य—(कुसं. ५.८४)</p>
<b><lg>
  <l>इतो गमिष्याम्यथवेति वादिनी श्रमालसा२ च स्तनाभिन्नवल्कला ।</l>
  <l>स्वरूपमास्थाय च तां कृतस्मितस्समाललम्बे वृषराजकेतनः ॥ ८८ ॥</l>
</lg></b>
<p>इति यावत् । अत्र हि—(कुसं. ५.३१)</p>
<b><lg>
  <l>तमातिथेयी बहुमानपूर्वया सपर्यया प्रत्युदियाय पार्वती ।</l>
  <l>भवन्ति साम्येऽपि निविष्टचेतसां वपुर्विशेषेष्वतिगौरवाः क्रियाः ॥ ८९ ॥</l>
</lg></b>
<p>इत्यादेः प्रकरणार्थस्य कथाशरीरत्वमवगम्यते ।</p>
<p><b>वर्णको</b> यथा—(कुसं. १.३१)</p>
<b><lg>
  <l>असंभृतं मण्डनमङ्गयष्टेरनासवाख्यं करणं मदस्य ।</l>
  <l>कामस्य पुष्पव्यतिरिक्तमस्‍त्रं बाल्यात् परं साथ वयः प्रपेदे ॥ ९० ॥</l>
</lg></b>
<p>इत्यत आरभ्य—(कुसं. १.४९)</p>
<b><lg>
  <l>सर्वोपमाद्रव्यसमुच्‍चयेन यथाप्रदेशं विनिवेशितेन ।</l>
  <l>सा निर्मिता विश्वसृजा प्रयत्‍नादेकस्थसौन्दर्यदिदृक्षयेव ॥ ९१ ॥</l>
</lg></b>
<p>इति यावत् । अत्र हि—(कुसं. १.३२)</p>
<b><lg>
  <l>उन्मीलितं तूलिकयेव चित्रं सूर्यांशुभिर्भिन्नमिवारविन्दम् ।</l>
  <l>बभूव तस्याश्‍चतुरश्रशोभि वपुर्विभक्तं नवयौवनेन ॥ ९२ ॥</l>
</lg></b>
<p>इत्यादेः प्रकरणार्थस्य पार्वतीरूपयौवनलावण्यवर्णनाद्यवगम्यते ।</p>
<p><b>(२) कल्पितं</b> द्विधा— <b>साभासं निराभासं</b> च । तयोः</p>
<p><b>साभासं</b> यथा— (माघ. १.४२)</p>

<pb n="184"/>
<b><lg>
  <l>अभूदभूमिः प्रतिपक्षजन्मनां भियां तनूजस्तपनद्युतिर्दितेः ।</l>
  <l>यमिन्द्रशब्दार्थनिषूदनं हरेर्हिरण्यपूर्वं कशिपुं प्रचक्षते ॥ ९३ ॥</l>
</lg></b>
<p>इत्यत आरभ्य—(माघ. १. ६९)</p>
<b><lg>
  <l>यथोपपत्तिच्छलनापरोऽपरामवाप्य शैलूष इवैष भूमिकाम् ।</l>
  <l>तिरोहितात्मा शिशुपालसंज्ञया प्रतीयते संप्रति सोऽप्यसः परैः ॥ ९४ ॥</l>
</lg></b>
<p>इति यावत् । अत्र हि—(माघ. १.४८)</p>
<b><lg>
  <l>विनोदमिच्छन्नथ दर्पजन्मनो रणेन कण्ड्‌वास्‍त्रिदशैस्समं पुनः ।</l>
  <l>स रावणो नाम निकामभीषणं बभूव रक्षः क्षतरक्षणं दिवः ॥ ९५ ॥</l>
</lg></b>
<p>इत्यादिः प्रकरणार्थः कल्पितोऽपि पुराणेषूपलम्भासंभवाच्‍च तथात्वेनावभासते ।</p>
<p><b>निराभासं</b> यथा—(किराता. १६.१)</p>
<b><lg>
  <l>ततः किराताधिपतेरलघ्वीमाजिक्रियां वीक्ष्य विवृद्धमन्युः ।</l>
  <l>स तर्कयामास विविक्ततर्कश्‍चिरं विचिन्वन्निव कारणानि ॥ ९६ ॥</l>
</lg></b>
<p>इत्यत आरभ्य—(किराता. १६.१७)</p>
<b><lg>
  <l>इयं च दुर्वारमहारथानामाक्षिप्य कीर्ति महतां बलानाम् ।</l>
  <l>शक्तिर्ममावस्यति हीनयुद्धे सौरीव तारापतिधाम्‍नि दीप्तिः ॥ ९७ ॥</l>
</lg></b>
<p>इति यावत् । अत्र हि—(किराता. १६.२)</p>
<b><lg>
  <l>मदस्त्रुस्त्रतिश्‍यामितगण्डलेखाः क्रामन्ति विक्रान्तनराधिरूढाः ।</l>
  <l>सिहष्णवो नेह युधामभिज्ञा नागा नगोच्छ्रायमिवोत्क्षिपन्तः ॥ ९८ ॥</l>
</lg></b>
<p>इत्यादिः प्रकरणार्थः तापसकिरातयुद्धवर्णनायामनाभासमानः काव्यकुशलेन
कविनोहापोहद्वारेणोपकल्प्य कथ्यते ।</p>
<p><b>(३) आकस्मिकं</b> द्विधा सबीजं निर्बीजं च । तयोः</p>
<p><b>सबीजं</b> यथा (रघु. ५.४३)—</p>
<b><lg>
  <l>अथोपरिष्टाद् भ्रमरैर्भ्रमद्भिः प्राक्‍सूचितान्तः सलिलप्रवेशः ।</l>
  <l>निर्धौतदानामलगण्डभित्तिर्वन्यस्सरित्तो गज उन्ममज्ज ॥ ९९ ॥</l>
</lg></b>
<p>इत्यत आरभ्य—(रघु. ५.६०)</p>
<b><lg>
  <l>इत्थं तयोरध्वनि दैवयोगादासेदुषोस्सख्यमचिन्त्यहेतु ।</l>
  <l>एको ययौ चैत्ररथप्रदेशान् सौराज्यरम्यानपरो विदर्भान् ॥ १०० ॥</l>
</lg></b>
<p>इति यावत् ।</p>

<pb n="185"/>
<p>अत्र हि — (रघु. ५.५७)</p>
<b><lg>
  <l>गान्धर्वमस्‍त्र तदतः प्रतीच्छ प्रयोगसंहार—विभक्तमन्त्रम् ।</l>
  <l>प्रस्वापनं नाम यतः प्रहर्तुर्न चारिहिंसा विजयश्‍च हस्ते ॥ १०१ ॥</l>
</lg></b>
<p>इति सबीजम् । यस्याग्रतः — (रघु. ७.६१)</p>
<b><lg>
  <l>प्रियम्वदात् प्राप्तमथ प्रियार्हः प्रायुङ्क्त राजस्वधिराजसूनुः ।</l>
  <l>गान्धर्वमस्‍त्रं कुसुमास्‍त्रकान्तः प्रस्वापनं स्वप्‍ननिवृत्तलौल्यः ॥ १०२ ॥</l>
</lg></b>
<p>इति फलमुपलभ्यते ।</p>
<p><b>निर्बीजं</b> यथा—(रघु. १२.२८)</p>
<b><lg>
  <l>सन्ध्याभ्रकपिशस्तत्र विराधो नाम राक्षसः ।</l>
  <l>अतिष्ठन्मार्गमावृत्य रामस्येन्दोरिव ग्रहः ॥ १०३ ॥</l>
</lg></b>
<p>इत्यारभ्य—(रघु. १२.३०)</p>
<b><lg>
  <l>तं विनिष्पिष्य काकुत्स्थौ पुरा दूषयति स्थलीम् ।</l>
  <l>गन्धेनाशुचिना चेति वसुधायां निचख्‍नतुः ॥ १०४ ॥</l>
</lg></b>
<p>इति यावत् । अत्र हि—(रघु. १२.२९)</p>
<b><lg>
  <l>स जहार तयोर्मध्ये मैथिलीं लोकशोषणः ।</l>
  <l>नभोनभस्ययोर्वृष्टिमवग्रह इवान्तरे ॥ १०५ ॥</l>
</lg></b>
<p>इत्यादेः प्रकरणार्थस्याग्रतः फलानुपलम्भादाकस्मिकस्यापि निर्बीजत्वमवगम्यते ।
<b>तदिदमर्थत</b>स्त्रिधा प्रकरणमभिहितम् ।</p>
<p><b>(शाब्दप्रकरणम्)</b></p>
<p><b>अथ शब्दतो</b>ऽपि त्रिधैवाभिधीयते—</p>
<p><b>१. एकवाक्‍यम्, २. अनेकवाक्‍यम्, ३. एकानेकवाक्‍यम्</b> च ।</p>
<p><b>(१) तत्रैकवाक्‍यं</b> द्विधा—सानुबन्धं निरनुबन्धं च । तयोः</p>
<p><b>सानुबन्धं</b> यथा—(रघु. १२.७८)</p>
<b><lg>
  <l>स मारुतिसमानीतमहौषधिहृतव्यथः ।</l>
  <l>लङ्कास्त्रीणां पुनश्‍चक्रे विलापाचार्यकं शरैः ॥ १०६ ॥</l></lg></b> इति ।
<p><b>निरनुबन्धं</b> यथा—</p>
<p><b>'ते हिमालयमामन्त्र्य'</b> ॥ १०७ ॥ (कुसं. ६.९४)इत्यादि</p>
<p><b>(२) अनेकवाक्‍यं</b> द्विधा— आद्युपसंहृतमन्तोपसंहृतं च । तयोः</p>
<p><b>आद्युपसंहृतं</b> यथा—(कुसं. ७.५६)</p>

<pb n="186"/>
<b><lg>
  <l>तस्मिन् क्षणे पौरविलासिनीनामीशानसंदर्शनलालसानाम् ।</l>
  <l>प्रासादमालासु बभूवुरित्थं त्यक्तान्यकार्याणि विचेष्टितानि ॥ १०८ ॥</l>
</lg></b>
<p>इत्यत आरभ्य</p>
<p><b>'तासां मुखैरासवगन्धगर्भैः</b>' ॥ १०९ ॥ (कुसं. ७.६२. रघु.७.११) इत्यादि ।</p>
<p>अन्तोपसंहृतं यथा—(कुसं. ७.६५)</p>
<b><lg>
  <l>स्थाने तपो दुश्‍चरमेतदर्थमपर्णया पेलवयाभितप्‍तम् ।</l>
  <l>या दास्यमप्यस्य लभेत नारी सा स्यात्कृतार्था किमुताङ्कशय्याम् ॥ ११० ॥</l>
</lg></b>
<p>इत्यारभ्य—(कुसं. ७.६९)</p>
<b><lg>
  <l>इत्यौषधिप्रस्थविलासिनीनां श्रृण्वन् कथाः श्रोत्रसुखास्त्रिनेत्रः ।</l>
  <l>केयूरचूर्णीकृतलाजमुष्टिर्हिमालयस्यालयमाससाद ॥ १११ ॥</l>
</lg></b>
<p>इति यावत् ।</p>
<p><b>(३) एकानेकवाक्यं</b> द्विधा— सर्वनामयोजितं विभक्तियोजितं च । तयोः
<b>सर्वनामयोजितं</b> यथा—</p>
<p><b>'अस्त्युत्तरस्यां दिशि'</b> ॥ ११२ ॥ (कुसं.१.१) इत्यादि ।</p>
<p>इत्यत आरभ्य—(कुसं. १.१७)</p>
<b><lg>
  <l>यज्ञाङ्गयोनित्वमवेक्ष्य यस्य सारं धरित्रीधरणक्षमं च ।</l>
  <l>प्रजापतिः कल्पितयज्ञभागश्शैलाधिपत्यं स्वयमन्वतिष्ठत् ॥ ११३ ॥</l>
</lg></b>
<p>इति यावत् ।</p>
<p><b>विभक्तियोजितं</b> यथा— (कुसं. ३.५२)</p>
<b><lg>
  <l>निर्वाणभूयिष्ठमथास्य वीर्यं सन्धुक्षयन्तीव वपुर्गुणेन ।</l>
  <l>अनुप्रयाता वनदेवताभ्यामदृश्यत स्थावरराजकन्या ॥ ११४ ॥</l>
</lg></b>
<p>इत्यत आरभ्य—(कुसं. ३.५६)</p>
<b><lg>
  <l>सुगन्धिनिःश्वासविवृद्धतृष्णं बिम्बाधरासन्नचरं द्विरेफम् ।</l>
  <l>प्रतिक्षणं संभ्रमलोलदृष्टिर्लीलारविन्देन निवारयन्ती ॥ ११५ ॥</l>
</lg></b>
<p>इति यावत् ।</p>
<p>एतेनैतद्‌व्यतिरेकोऽपि व्याख्यातः । यथा—(सेब. ९.१)</p>
<b><lg>
  <l>अह पेच्छंति पवंगा सअल—जअक्कमण—व़ड्‌ढिअमहासिहरं ।</l>
  <l>णिट्ठविअ—दक्खिण—दिसं सेसदिसा—मुह—पहाविअं व सुवेलं ॥ ११६ ॥</l>
</lg></b>

<pb n="187"/>
<p>इत्यत आरभ्य—(सेब. ९.९५)</p>
<b><lg>
  <l>तुङ्ग—अडोज्झर-मुहले जस्स अ कसणमणिगंड—सेलद्धंते ।</l>
  <l>सेवंतीण ण पत्तो तिअस—वहूण सिढिलत्तणं अणुराओ ॥ ११७ ॥</l>
</lg></b>
<p>(अथ प्रेक्षन्ते — — — — अनुरागः ॥)</p>
<p>इत्याश्वासकपरिसमाप्‍तिर्यावदिति ।</p>
<p>ननु वर्णसमूहः पदं, पदसमूहो वाक्यं, वाक्यसमूहः प्रकरणमित्याचक्षते ।</p>
<p>तत्कथमुच्यते एकवाक्यं प्रकरणमवान्तरवाक्यं प्रकरणमिति ?</p>
<p>उच्यते, त एव प्रष्टव्याः उच्‍चरितप्रध्वंसिनामनर्थकानां च वर्णानां समूहस्य
पदत्वमर्थवत्तया वर्णयन्तः । <b>वयं त्वेकार्थपरः पदसमूहो वाक्यमित्येव प्रतिजानीमहे</b> ।
तत्र पदैरपि वाक्यमारभ्यते, वाक्यैरपि च प्रकरणमारभ्यते, वाक्यैः पदैरपि च प्रकरणैः
प्रबन्ध आरभ्यते । ततश्‍च</p>
<p><b>वाक्येष्वपि वाक्यानि</b> भवन्ति । यथा— (मवीच. १.३०)</p>
<b><lg>
  <l>कन्यारत्‍नमयोनिजन्म भवतामास्ते वयं चार्थिनो
रत्‍नं यत्क्‍वचिदस्ति तत्परिणमत्यस्मासु शक्रादपि ।</l>
  <l>कन्यायाश्‍च परार्थतैव हि मता तस्याः प्रदानादहं
बन्धुर्वो भविता पुलस्त्यपुलहप्रष्ठाश्‍च संबन्धिनः ॥ ११८ ॥</l>
</lg></b>
<p><b>प्रकरणेष्वपि प्रकरणानि</b> यथा— इन्दुमतीस्वयंवरे मगधेश्वरादिराजवर्णनादीनि ।</p>
<p><b>प्रबन्धेष्वपि प्रबन्धा</b> यथा— <b>उत्तरचरितादौ</b> गर्भनाटकादीनि ।</p>
<p>यदि वाक्यमेव पदसमूहः, कथमाह महावाक्यो(काव्यो)पनिषदाचार्यो <b>दण्डी</b>—</p>
<b><lg>
  <l>तैश्शरीरं च काव्यानामलङ्काराश्‍च दर्शिताः ।</l>
  <l>शरीरं तावदिष्टार्थव्यवच्छिन्ना पदावली ॥ ११९ ॥</l></lg></b> इति । (काआ. १.१०)
<p><b>(१२. प्रबन्धः)</b></p>
<p><b>विधिनिषेधावगतिहेतुर्महावाक्यं प्रबन्धः ।</b></p>
<p>तत्त्रिधा — <b>१. पद्यं, २. गद्यं (च), ३. मिश्रं च ।</b></p>
<p><b>(१. पद्यम्)</b></p>
<p>तेषु <b>च्छन्दोगतं पद्यम् ।</b> छन्दस्तु त्रिधा— <b>अक्षरच्छन्दो, मात्राच्छन्दो, गणच्छन्द</b>श्‍चेति ।
तान्यपि प्रत्येकं त्रिधा <b>समार्धसमविषम</b>भेदात् । तत्र —</p>

<pb n="188"/>
<p><b>अक्षरच्छन्द</b>स्समं यथा—(ऋवे. १०.१०३.१)</p>
<b><lg>
  <l>आशुश्शिशानो वृषभो न युध्मो घनाघनः क्षोभणश्‍चर्षणीनाम् ।</l>
  <l>संक्रन्दनोऽनिमिष एकवीरश्शतँ सेना अजयत्साकमिन्द्रः ॥ १२० ॥</l>
</lg></b>
<p>अर्धसमं यथा—(ऋवे. १०.८५.१९)</p>
<b><lg>
  <l>नवो नवो भवति जायमानोऽह्नां केतुरुषसामेत्यग्रे ।</l>
  <l>भागं देवेभ्यो विदधात्यायन् प्र चन्द्रमास्तिरति दीर्घमायुः ॥ १२१ ॥</l>
</lg></b>
<p>विषमं यथा—(ऋवे. १.१७०.१)</p>
<b><lg>
  <l>न नूनमस्ति नो श्वः कस्तद्‍वेद यदद्भुतम् ।</l>
  <l>अन्यस्य चित्तमभि संचरेण्यमुताधीतं विनश्यति ॥ १२२ ॥</l>
</lg></b>
<p>पूर्वोक्तोदाहरणत्रयमपि वैदिकविषयमेव ।</p>
<p><b>मात्राच्छन्द</b>स्समं यथा—</p>
<b><lg>
  <l>वाउ न पुव्वु न पच्छिमु न वि दक्खिणु वहइ ।</l>
  <l>वणे न कयंबु न अंबु न पाडल महमहइ ॥ १२३a ॥</l>
</lg></b>
<b><lg>
  <l>(वायुः न पूर्वः न पश्चिमः नापि दक्षिणः वहति ।</l>
  <l>वने न कदम्बः न आम्रः न पाटला गन्धं प्रसारयति ॥)</l>
</lg></b>
<b><lg>
  <l>कोइल-मोर-मरालहं कोइ न वाहरइ ।</l>
  <l>माए न जाणउ माहहे केवं विरहिणि मरइ ॥ १२३b ॥</l>
</lg></b>
<b><lg>
  <l>(कोकिलमोरमरालानां कोऽपि न व्याहरति ।</l>
  <l>मातर् न जाने माघे कथं विरहिणि मरइ ॥)</l>
</lg></b>
<p>अर्धसमं यथा—</p>
<b><lg>
  <l>दिणहदिवट्ठहो इति स उप्पिज्ज्‍इउ सुरेविओ ।</l>
  <l>अवरणेह मिहइ घरुमादालव्च हि दूरे ॥ १२४ ॥</l>
</lg></b>
<p>विषमं यथा—</p>
<b><lg>
  <l>जइविव्गव्डहीजइ विवव्डुरव्हु पहुदुग्गमुतरु अरहीजइ विगहणेसूरु ।</l>
  <l>विणदीसइ इतो इसु पुरिसु वसदि जहीते धुवट्ठहरहप अट्ठदि ॥ १२५ ॥</l>
</lg></b>
<p><b>गणच्छन्द</b>स्समं यथा—(कादम्बरीमङ्गलम्)</p>
<b><lg>
  <l>रजोजुषे जन्मनि सत्त्ववृत्तये स्थितौ प्रजानां प्रलये तमःस्पृशे ।</l>
  <l>अजाय सर्गस्थितिनाशहेतवे त्रयीमयाय त्रिगुणात्मने नमः ॥ १२६ ॥</l>
</lg></b>
<p>अर्धसमं यथा— (किराता. १३.१)</p>

<pb n="189"/>
<b><lg>
  <l>वपुषा परमेण भूधराणामथ संभाव्य पराक्रमं विभेदे ।</l>
  <l>मृगमाशु विलोकयाञ्चकार स्थिरदंष्ट्राङ्कमुखं नरेन्द्रसूनुः ॥ १२७ ॥</l>
</lg></b>
<p>विषमं यथा—(किराता. १२.१)</p>
<b><lg>
  <l>अथ वासवस्य वचनेन रुचिरवदनस्त्रिलोचनम् ।</l>
  <l>क्लान्तिरहितमभिराधयितुं विधिवत्तपांसि विदधे धमञ्जयः ॥ १२८ ॥</l>
</lg></b>
<p>तदेतत्‍त्रिविधमपि महाकाव्येतिहासश्रुत्यादिषु च द्‍ृश्यते ।</p>
<p><b>(२. गद्यम्)</b></p>
<p><b>अच्छन्दः पदसंतानो गद्यम् ।</b> तत्‍त्रिधा <b>वृत्तगन्धि, चूर्णम्, उत्कलिकाप्रायं</b> च । तेषु</p>
<p>पद्यगन्धवद् <b>वृत्तगन्धि ।</b> तत्‍त्रिधा— समा(र्ध)सम—विषमभेदात् । तेषु</p>
<p>समगणच्छन्दोगन्धि यथा—</p>
<p><b>'पातालतालुतलवासिषु'</b> ॥ १२९ ॥ इति ॥</p>
<p>अर्धसमगणच्छन्दोगन्धि यथा—</p>
<p><b>'क्रममारचय्य च महेन्द्रशासनात् खमुत्पपात'</b> ॥ १३० ॥ इति ॥</p>
<p>एवं मात्राक्षरच्छन्दोऽपि द्रष्टव्यः ।</p>
<p>अनाविद्धललितपदं <b>चूर्णम्;</b> तत्‍त्रिधा— <b>गुरुबहुलं, लघुबहुलं, मिश्रं</b> चेति । तत्र</p>
<p><b>गुरुबहुलं</b> यथा—</p>
<b><lg>
  <l>त्रैलोक्यैकप्रदीपस्य भगवतस्सहस्त्ररश्मेरर्चिश्शिखासहस्त्र—</l>
  <l>निष्ठ्यूतोऽञ्जनराशिरिव शार्वरस्तमस्तोमः स्त्यायते ॥ १३१ ॥</l>
</lg></b>
<p>लघुबहुलं यथा—</p>
<p><b>व्यपगतघनपटलमचलजलनिधिसदृशवपुरम्बरतलं विलोक्यते ॥ १३२ ॥</b></p>
<p><b>मिश्रं</b> यथा—(मामा. १.३५/३६)</p>
<b><lg>
  <l>'महाभाग! सुश्लिष्टगुणतया रमणीय एष सन्निवेशः । कुतूहलिनी च नो</l>
  <l>भर्तृदारिका वर्तते, यतस्तस्यामभिनवो विचित्रः कुसुमेषुव्यापार' ॥ १३३ ॥</l></lg></b> इति ।
<p>अललिताविद्धपदवाक्यम् <b>उत्कलिकाप्रायम्</b> । तदपि त्रिधा— अललिताविद्धपदवाक्यभेदात् ।</p>
<p>तत्र <b>अललितं</b> यथा—(वेणीसंहार प्रस्तावनान्ते)</p>
<b><lg>
  <l>अयं ललाटतटघटितविकटकीनाशतोरणत्रिशूलायमानभीषणभ्रुकुटिः क्रुद्धो</l>
  <l>भीमसेन इत एवाभिवर्तते ॥ १३४ ॥</l>
</lg></b>
<p><b>आविद्धपदं</b> यथा— (मामा. ३.१५—१६)</p>
<p><b>एसो (क)खु . . . वज्जनिग्घाददारुणचवेडामोडि(अ)पाडिदानेअ—णरतुरंगम</b>—

<pb n="190"/>
<b>जंगलुग्गार—भरिदगलगुहागं भीरघग्घरोल्लि/गल्लूरण—रण—सद्दसंदब्भ—
पडिरवाभोअ—भीसाविद—णठ्ठविदासेस—जणणिहओ दुट्ठसद्‍दूलो कअंत—
लीलाइदं करेइ ॥ १३५ ॥</b></p>
<p><b>आविद्धवाक्यं</b> यथा—(काद. कथामुखम्)</p>
<p><b>यस्य च मदकलकरिकुम्भपीठपाटनमाचरतो लग्‍नस्थूलमुक्ताफलेन द‍ृढमुष्टि—
निपीडनान्निष्ठ्यूतधाराजलबिन्दुदन्तुरेणेव कृपाणेन कृष्यमाणा सुभटोरःकवाटपुट—
घटितकवचसहस्रान्धकारमध्यवर्त्तिनी करिकरटतटगलितमदजलासार—
दुर्दिनास्वभिसारिकेव समरनिशासु समीपमसकृदाजगाम राजलक्ष्मीः ॥ १३६ ॥</b></p>
<p>तदेतत्‍त्रिविधमपि <b>आख्यायिकासु कथासु मधुमल्लिकादिषु</b> च द‍ृश्यते ।</p>
<p><b>(३. मिश्रम्)</b></p>
<p><b>गद्यपद्यव्यायोगो मिश्रम् ।</b> तत्‍त्रिधा <b>पद्यप्रधानं, गद्यप्रधानं, तुल्यरूपं</b> चेति । तेषु—
<b>पद्यप्रधानं</b> त्रिधा <b>सजातीयेन विजातीयेनोभाभ्यां</b> च ।</p>
<p>तत्र सजातीये<b>नेतिहास</b>— <b>सुभाषितकोशादौ,</b></p>
<p>विजातीयेन <b>प्रस्थान—सेतुबन्धन—विवरणादौ</b>,</p>
<p>उभाभ्यां <b>भारतीयदशरूपकलक्षणा</b>दावस्य प्रयोगो दृश्यते ।</p>
<p>गद्यप्रधानमपि तद्‍वदेव त्रिधा— तत्र सजातीयेन <b>पञ्चतन्त्र—चकेटा(चेटक)</b> . . . दौ,
विजातीयेन <b>कात्यायनीय—पाणिनीय—प्राकृतलक्षणादौ</b>, उभाभ्यां <b>मयूरशुक</b>—
<b>मार्जारिका</b>दावस्य प्रयोगा द‍ृश्यन्ते ।</p>
<p><b>तुल्यरूप</b>मपि त्रिधैव सजातीयाभ्यां, विजातीयाभ्यां, सजातीयविजातीयाभ्यां चेति ।</p>
<p>तत्र <b>सजातीयाभ्यां चम्पू—समीक्षा—सट्टकादौ,</b></p>
<p><b>विजातीयाभ्यामपि मार—साम्ब—गोविन्दाख्यानकादौ;</b></p>
<p><b>सजातीयविजातीयाभ्यां नाटक—नाटिकादि</b>—विदग्धमुखमण्डनादावस्य प्रयोगो
द‍ृश्यते ।</p>
<b><lg>
  <l>प्रकृत्यादिविभागेन सैष द्वादशधा स्थितः ।</l>
  <l>अर्थावसायप्रसवनिमित्तं शब्द इष्यते ॥ १३७ ॥</l></lg></b> (स्फोट. ३)
<p>ननु च <b>वर्णसमूहश्शब्द</b> इति वक्तव्ये किमर्थमुच्यते प्रकृत्यादयश्शब्दा इति?
यदाह क: <b>पुनश्शब्द इति प्रश्‍ने गकारौकारविसर्जनीया इति भगवानुपवर्षः ।</b> नैवम्;
<b>अर्थावसायप्रसवनिमित्तं शब्द इष्यते ।</b> अथ गौरिति न प्रसवनिमित्तेषु जातिक्रियागुणद्रव्यादीनाम् ।

<pb n="191"/>
कः शब्दः, येनोच्‍चारितेन अर्थः प्रतीयते, तर्हि वर्णा एव शब्दः । उच्‍चारितेषु हि
गकारौकारविसर्जनीयेषु गौरिति सास्‍नादिमानर्थः प्रतीयते, सत्यमेतत् । किन्तु वर्णाः
प्रत्ययनिमित्तमेकशो वा स्युः, समुदिता वा । न तावदेकशः, द्वितीयादिवर्णोच्‍चारण—
वैयर्थ्यप्रसङ्गात् । नापि समुदिताः उत्पत्तिपक्षे यौगपद्येनानुत्पत्तेः, उत्पन्नस्य च
क्षणादूर्ध्वमनवस्थानात् । अभिव्यक्तिपक्षे क्रमेणैवाभिव्यक्तेः अभिव्यक्त्‍यन्तरमेव च
वायुभिस्तिरोधानात् कथं समुदायः ? एकस्मृत्युपारूढानां च वर्णानां वाचकत्वे क्रमस्मरणे
नियमनिमित्ताभावात् । उक्तक्रमेण च स्मरणदर्शनात् सरो, रस इति प्रतीतेरविशेषः प्राप्‍नोति ।
वक्तृभेदे चार्थप्रत्ययप्रसङ्गः । उतो न वर्णाश्शब्दः, किन्तु वर्णसमूहभिव्यङ्ग्य—
स्फोटलक्षणोक्तार्थात्मा शब्द इति । स एव स्फुटत्यस्मादर्थ इत्यर्थावसायप्रसवनिमित्तमिष्यते ।
कथं तर्हि शब्दं कुरु, मा शब्दं कार्षीः, शब्दकार्ययं माणवक इति ध्वनिं कुर्वन्‍नुच्यते?
अभिव्यञ्जकाभिव्यङ्ग्ययोरभेदोपचारात् । नन्वभिव्यञ्जकत्वेऽपि न वर्णानामर्थवत्ता
भवितुमर्हतीति? नैवम्, वर्णसमूहात्मनो ध्वनेरेवाभिव्यञ्जकत्वात् । किं पुनर्वर्णास्सर्वथैव
नार्थवन्तः ? पृथक्‍त्वेन तावन्नार्थवन्तः, न हि प्रतिवर्णमर्था उपपद्यन्ते ।</p>
<p>ननु च धातुप्रातिपदिकप्रत्ययनिपातेषूपलभ्यन्ते— धातुषु इण्—एति, ऋ—इयर्तीति;
प्रातिपदिकेषु अः शार्ङ्गी, उः ब्रह्मेति, उ उपस्करोति । नैते वर्णाः, अपि तु शब्दाभिव्यक्तिहेतव
एकवर्णा एकध्वनिहेतवश्शब्दशब्दवाच्याः । न तूपचारतोऽपि वर्णसमूहश्शब्दः । नैवम्,
अर्थाभिव्यक्तिहेतुश्शब्दः, शब्दाभिव्यक्तिहेतुर्ध्वनिः । स तु कश्‍चिदेकवर्णः; एकस्मिन्नेव
वा समूहारोपणं सामर्थ्यातिशयाद्, यथैकापूपीति । यदि ह्येकस्मिन्नपूपे समूहो नारोप्यते,
समूहाभावादेकापूप इत्येव स्यात्, न त्वेकापूपीति । कथं पुनरेकस्मिन् समूहारोपणम् ?
व्यपदेशिवद्भावात् । अन्यथा 'इयाय आर' इत्यादौ प्रथमत्वैकाच्‍त्वयोरभावाद् द्विर्वचनाभावः ।
यद्येवमन्येऽपि वर्णास्समूहारोपणेनैव ध्वनयो भवितुमर्हन्ति । नार्हन्ति । कुतः? शब्दशक्ति—
स्वाभाव्यात् । यथा समानमीहमानानामधीयानानां च केचिदर्थैर्युज्यन्ते केचिन्न युज्यन्ते;
तथा धातुप्रातिपदिकप्रत्ययनिपाता एवैकवर्णास्समूहारोपणेनैवार्थवत्त्वाय ध्वनिव्यपदेशं
लभन्ते, न पुनरन्ये । स्वाभाविकं चैतत्; न च स्वभावाः पर्यनुयोगमर्हन्ति ।</p>
<p>इतस्तर्ह्यर्थवन्तो वर्णाः । वर्णव्यत्यये वर्णविपर्यये वर्णापाये वर्णोपजने वर्णविकारे
वाऽर्थान्तरं गम्यते । वर्णव्यत्यये कूपः, सूपः, यूप इति । वर्णविपर्यये कलमः, लमकः,
मलक इति । वर्णापाये मशकः, शकक इति । वर्णोपजने अक्षः, प्लक्षः, पक्ष इति ।
वर्णविकारे नीरं, नीलं नीडमिति । तत्र कूप इति सककारेण कश्‍चिदर्थो गम्यते, सूप इति
सकारव्यत्ययेऽर्थान्तरं, यूप इति तु सकारस्य ककारस्य वा यकारस्य व्यत्यये कूपात्

<pb n="192"/>
सूपाच्‍चार्थान्तरमिति । तेन मन्यामहे यः कूपे कूपार्थस्स ककारस्य, यस्सूपे सूपार्थस्स
सकारस्य, यो यूपे यूपार्थस्स यकारस्येति । यदि तु समुदायस्यायमर्थो भवेत्,
कूपादिसमुदायस्स यूपादिषु भूयस्त्वाद्भूयिष्ठः कूपार्थस्सूपे स्यात्; सूपार्थश्‍च कूपे, कूपार्थश्‍च
यूपे, यूपार्थश्‍च सूप इति; एवं वर्णविपर्ययेऽपि क्रमोत्क्रमयोस्समुदायाविशेषात्, कमलः.
मलकः, लमक इति प्रत्ययाविशेषः प्राप्‍नोति; न हि त्रस्तेभ्यो वटपरिच्छेदे पलाशतः
खदिरतो वा न अवधारणे समुदायस्य भेदो भवति । वर्णापायेऽप्येकाद्यवयवविरहे
समुदायस्यानन्यत्वात् मशकः, शकक इति नार्थान्तरं गम्येत । भिन्नकर्णपुच्छोऽपि श्वा श्वैव,
नाश्वतर इति । वर्णोपजनेऽप्यक्षः, प्लक्ष इति प्रत्ययविशेषो न स्यात् । न हि सूनोद्भेदे
केशोद्गमे वा युवतिव्यक्तेरन्यता युक्तिमती । एवं वर्णविकारोऽपि नीरं, नीलं नीडमिति
नार्थान्तरप्रतीतिर्जायेत । न ह्यपलिते पलितवति रञ्जितकेशपाशे वा विष्णुमित्रादेः स्वरूपान्यत्वं
भवति । वर्णव्यत्ययविपर्ययापायोपजनविकारेषु चार्थान्तरदर्शनान्मन्यामहे अर्थवन्तो वर्णा
इति । वर्णार्थवत्वे वर्णव्यत्ययविपर्ययापायोपजनविकाराः कारणमर्थान्तरोपलब्धेर्जान्ते ।</p>
<p>अत्रापि ब्रुमः — य एते त्वया वर्णानामर्थवत्तायां हेतव उपन्यस्ता वर्णव्यत्ययादयः,
तेषु कूपस्सूपो यूप इति सङ्घातान्तराण्येवैते, अर्थान्तरे च वर्तन्ते । यदि हि
वर्णव्यत्ययादिकृतमर्थान्तरगमनं स्यात्, भूयिष्ठः, कूपार्थस्सूपे स्यात्, ककारमात्रस्यैव
व्यत्ययात् । सूपार्थश्‍च कूप इति समानं पूर्वेण । यतस्तु न किंचित् कूपादिनां
सूपादिष्वतोऽन्वयाभावान्मन्यामहे सङ्घातान्तराण्येवैतान्यर्थान्तरेषु वर्तन्त इति । एतेन
वर्णविपर्ययादयोऽपि व्याख्याताः । तान्यपि हि अर्थान्तरवर्तीनि सङ्घातान्तराण्येवेति । इदं
खल्वपि भवता वर्णानामर्थवत्तां ब्रुवता साधीयोऽनर्थकत्वं द्योतितम् । यो हि मन्यते यः
कूपे कूपार्थः स ककारस्य, ऊपशब्दस्तस्यानर्थकः स्यात् ।</p>
<p>ननु च समुदायस्यार्थवत्त्वे समुदायैकदेशविनाशे समुदायस्य कारणभावे कार्याभाव
इति विनाशो वाभ्युपेयते; छिन्नकर्णपुच्छश्वन्यायादपि विनाशो वा । किंचातः ? विनाशपक्षे
समुदायाभावादर्थाभावप्रसङ्गः । पक्षान्तरेऽपि स एवार्थो, न त्वर्थान्तरम्; ततश्‍च कथं
श्लोकः, शोकः, लोकः, ओकः, कः, इत्यर्थान्तरप्रतीतिः ? उक्तमत्र— समुदायान्तराण्ये—
वैतान्यर्थान्तरेषु वर्तन्ते । भवेदेतत्, यत्रार्थान्तरं गम्यते; यत्र तु स एव सोऽर्थस्तत्र कथम्?
यथा उदकं, दकं, कम् इति । इमान्यपि सङ्घातान्तराण्येवैकार्थवृत्तीनि; यथा कन्दुः कोष्ठः,
कुसूल इति । क्रमात्तस्य चार्थवत्तां ब्रुवता त्वयैव दकारोकारयोरानर्थक्यमुक्तं भवति ।
कश्‍चैवमाह ? वर्णव्यत्ययविपर्ययापायोपजनविकारेष्वर्थान्तरदर्शनमेव; यतः श्‍यामा, रामा,
वामा इति वर्णव्यत्ययो नार्थव्यत्ययः । तर्कुः, सिकता, सिंह इति वर्णविपर्ययो नार्थविपर्ययः ।

<pb n="193"/>
सन्ति, घ्‍नन्तीति, स्यन्ति, वर्णापायो नार्थापायः । आस्थात्, अवोचत्, सञ्चस्कारेति
वर्णोपजने नार्थोपजनः । घातयति, क्षिणोति, रोपयतीति वर्णविकारो नार्थविकारः । तेन
मन्यामहे वर्णव्यत्ययादिष्वप्यनर्थान्तरगमनादनर्थका एव वर्णा इति ।</p>
<p>इतस्तर्ह्यर्थवन्तो वर्णाः; यदेषां सङ्घाता अर्थवन्तः । येषां ह्यवयवा अर्थवन्तस्त एव
समुदायादर्थवन्तः; तद्यथा— एकश्‍चक्षुष्मान् पश्‍यति, तत्समुदायश्शतमपि पश्‍यति ।
एकतिलस्तैलं प्रसूते, तत्समुदायः खारीशतमपि प्रसूते । येषां पुनरवयवा नार्थवन्तस्तत्समुदाया
अपि नार्थवन्तः । तद्यथा एकोऽन्धो न पश्‍यति, शतमप्यन्धानां न पश्‍यति । एका सिकता
तैलं न प्रसूते, तत्समुदायः खारीशतमपि न प्रसूत इति । नैवम्, अतदर्थेनाप्यवयवेनावय—
विनोऽर्थसद्भावो दृश्यते । यथा एक ऊर्णातन्तुः शीतत्राणासमर्थः, तत्समुदायश्‍च कम्बलः
समर्थः; एकस्तण्डुलः क्षुत्प्रतिघातेऽसमर्थः, तत्समुदायश्‍च १वर्धितकं समर्थमिति । नैवं
भवति । तत्र प्रत्येकमपि कियत्यप्यर्थमात्रा; इमे पुनर्वर्णा अत्यन्तायैवानर्थकाः । यथा तर्हि
रथाङ्गानि विहितानि तानि प्रत्येकं न२ व्रजिक्रियासमर्थानि, तत्समुदायश्‍च रथस्समर्थ इति ।
एवमेषां वर्णानां समुदायाश्शब्दाभिव्यक्तिहेतवोऽर्थवन्तः, अवयवास्त्वनर्थका इति ।</p>
<p>अतः स्थितमेतत् प्रकृतिप्रत्ययादिवर्णजनितध्वनिसमूहोऽभिव्यङ्ग्यस्फोटलक्षणो—
ऽर्थात्माऽर्थावसायप्रसवनिमित्तं शब्दः । तद्‌विशेषाश्‍च प्रकृत्यादिस्फोटः पदस्फोटो
वाक्‍यस्फोट इति ।</p>
<b><lg>
  <l>योऽभूदित्यादिकश्शब्दो भवतीत्यादिकश्‍च यः ।</l>
  <l>भूरस्तीत्यादिको यश्‍च स स्फोटं नातिवर्तते ॥ १३८ ॥</l>
</lg></b>
<b><lg>
  <l>प्रतिपाद्यो निवर्त्त्यश्‍च प्रतिपादक एव च ।</l>
  <l>त्रिधा स्फोटस्स्फुटत्यस्मादतोऽस्ते घटादयः ॥ १३९ ॥</l>
</lg></b>
<b><lg>
  <l>उक्तः क्रमाद् द्वादशभेदभिन्नश्शब्दप्रपञ्चोऽयमनादिसिद्धः ।</l>
  <l>अथार्थमूर्त्त्याऽस्य विवर्तमाद्यं तावत्प्रकारं प्रतिपादयामः ॥ १४० ॥</l>
</lg></b>
<p><b>इति महाराजाधिराजश्रीभोजदेवविरचिते श्रृङ्गारप्रकाशे</b></p>
<p><b>प्रकृत्यादिशब्दप्रकाशो नाम</b></p>
<p><b>॥ तृतीयः प्रकाशः ॥ ३ ॥</b></p>
<p>तृतीय एषोऽस्ति मया प्रकाशः प्रसाधितो हन्त सनातनेन ।</p>
<p>भोजप्रकाशः प्रकिरेत् प्रकाशं साहित्य—सौहित्य—समुत्सुकेषु ॥</p>
<!-- NOTES pg=193!-->
१. अन्नपूर्णं पिठरादि पात्रम् । मनुः ३.२२४ । २. नकारं राघवो न पठति HOS २००

<pb n="194"/>
<p>अथ</p>
<p><b>श्रृङ्गारप्रकाशे चतुर्थः प्रकाशः</b></p>
<p>क्रियाद्यर्थचतुष्टयप्रकाशो नाम</p>
<p><b>(१. क्रिया)</b></p>
<p>तत्र प्रकृत्यादिशब्दप्रत्याय्याः क्रियाकालकारकपुरुषोपाधिप्रधानोपस्कारार्थे—
प्रातिपदिकार्थविभक्त्यर्थवृत्त्यर्थपदार्थवाक्‍यार्थरूपा द्वादश भेदाः । तेषु कारकाणां
प्रवृत्तिविशेषः <b>क्रिया</b>, तां धात्वर्थ इत्यमनन्ति (मभा. ३. १. ३) ।</p>
<p>धातवश्‍च त्रेधा— अस्त्यर्थाः, भवत्यर्थाः, करोत्यर्थाश्‍च । तत्र</p>
<p>येषां कर्तार उदासते ते <b>अस्त्यर्थाः</b>; यथा— अस्ति विद्यते ध्रियते तिष्ठति आस्ते
वर्तते इत्यादि ।</p>
<p>येषां विकुर्वते ते <b>भवत्यर्थाः</b>; यथा— भवति संजायते वर्धते विपरिणमते अपक्षीयते
विनश्‍यति इत्यादि ।</p>
<p>येषां प्रयुञ्जते ते <b>करोत्यर्थाः</b>; यथा— करोति विधत्ते जनयति निर्वर्तयति साधयति
उत्पादयति । तत्र</p>
<p><b>अस्ति—करोति—भवतीनां साम्यावस्थानं निर्विकारमनाद्यन्तं शब्दब्रह्मेत्याचक्षते ।</b>
तथैवंविधानेकार्थवाचिना भवतिनैवोमिति व्यपदिशन्ति । तस्य यदा अस्तिताहेतुरविद्या—
निबन्धनोऽर्थविपरिणामरूपः प्रथमविकारो, अस्तिरुदयते तदा । अस्तेर्नास्तिप्रतियोगित्वादस्ति
नास्ति वेत्येकमेवैतदुभयथापि प्रथामयते । यन्नास्ति तद् भवामीति चापेक्षायां, तद्भवतोऽस्य
भवति—नामा द्वितीयविकारः परिप्लवते । ततो यद्भवति तस्य तस्य चान्यद्—भवतो
मिथ्याभिनिवेशान्मिथः प्रयोज्यप्रयोजकत्वं (सं) भावयति—संज्ञकः तृतीयविकारः
करोतिरित्याख्यायते (वाप. ३.३४–३६ जाति) ।</p>
<p>एवं चास्मितापेक्षाभिनिवेशैर्दूरविप्रसृतायामविद्यायां एषामपि विशेषाविशेषतो
दूरीकृता विद्याः विद्यति—जनि—पचादयः प्रादुर्भवन्ति । तदाह— 'कृभ्वस्तयः क्रियासामान्य—
वचनाः क्रियाविशेषवचनाः पचादय' (मभा. ३.३.९८) इति । तेऽमी सर्वेऽपि धात्वर्थभेदाः
संभेदतो मिथस्सङ्ख्यानमतिवर्तन्ते, न तु कृभ्वस्तिरूपताम् ।</p>
<p>ननु च धात्वर्थः क्रिया; स च कारकाणां प्रवृत्तिविशेषः । कारकेषु च स्वतन्त्रः
कर्ता, कर्तुरीप्सिततमं कर्म, साधकतमं करणम्, आधारोऽधिकरणं, कर्मणा यमभिप्रैति स

<pb n="195"/>
संप्रदानं, ध्रुवमपायेऽपादानं, तेभ्योऽन्यस्तदविवक्षा वा शेषः । कर्तुः प्रयोजको हेतुरिति
कर्त्रादिभ्यो व्यतिरिक्तमर्थान्तरं नोपलभ्यते, यत् <b>क्रियेति</b> प्रतीयते ।</p>
<p><b>(क्रियासिद्धिः)</b></p>
<p>उच्यते— अस्ति क्रिया । किन्तु कर्त्रादिभ्यः पृथगाख्यातुमशक्‍यम्, अनापन्नसत्त्व—
भावात्, अनिर्लुठितगर्भवत् (मभा. १.३.१); यथा गर्भोऽनापन्नसत्त्वभावः कललावस्थाया—
माशयतः पृथगाख्यातुं न शक्यते, तथा क्रियापि साधनेभ्यस्साध्यावस्थायाम् । तद्यथा—
ज्योतिः प्रकाशते, शब्दो ध्वनति इति ।</p>
<p>कथं तर्हि अस्ति ज्ञायते कारकसन्निधानेऽपि पचतीति?</p>
<p>प्रख्योपाख्ययोर्भावाभावाभ्याम् ।</p>
<p>१. इह खलु यत्सन्निधाने यस्य भावाभावौ, तस्य ततोऽन्यनिमित्तापेक्षित्वं दृष्टम् । यथा
अग्‍निघटयोस्सन्निधाने भवतामभवतां च तत्संयोगापेक्षित्वं पाकजानाम् । कर्त्रादिसन्नि—
धाने च कदाचित् पचतीत्येतद्‌भवति, कदाचिन्न पचतीति दृश्‍यते । तेन मन्यामहे
नूनमस्ति शक्तिशक्तिमद्भ‌योऽन्यश्शक्तिर्धर्मो यद्भावादिमे प्रख्योपाख्ये प्रवर्तेते, यदभावाच्च
न प्रवर्तेते इति सिद्धमस्तित्वं क्रियायाः ।</p>
<p>२. इथश्‍चास्ति क्रिया, साध्यमन्तरेण साधनानुपपत्तेः । इह खलु कर्त्रादीनां साधनव्युपदेशो
दृश्यते, स च साध्यमन्तरेणानुपपन्नः; यच्‍च साध्यं सा क्रिया । तदाह— संहृत्य कारकैर्य
एकोऽर्थोऽभिनिर्वर्त्यते सा क्रिया । क्रियानिमित्तं कारकमिति । तथा च क्रियासु स्वेच्छया
कारकादीनि यः प्रयुङ्क्ते न तु तैः प्रयुज्यते, स <b>कर्ता,</b> कर्तुः क्रिययाऽनन्यया
यदाप्यते त<b>त्कर्म</b>, क्रियासिद्धौ साधकतमत्वेन यदव्यवहितं व्याप्रियते तत् <b>करणम्,</b>
कर्त्रा कर्मणा वा व्यवहितः क्रियाधारोऽ<b>धिकरणम्</b>, क्रियाकार्यत्वेनावधारितं कर्मणा
संयोगं यदनुभवति त<b>त्संप्रदानम्</b>, कर्त्रा कर्मणा वा क्रियाजन्यमेव ध्रौव्येण
यद्‌विभागमवगाहते त<b>दपादानम्</b>, श्रूयमाणाश्रूयमाणक्रियापदः क्रियाकृतः
कारकाणामकारकाणां च संबन्धविशेषः स <b>शेषः</b> (वाप. ३.७.१५६) । कुर्वन्तमेवाज्ञा—
प्रदानादिना यः क्रियायां नियुङ्क्ते, सः त<b>त्प्रयोजको हेतुः कर्ता</b> च भवति । एवं च
यथा काष्ठादयो लाक्षादिकमपेक्षमाणा एवं मिथस्संबन्धयोग्यतामनुभवन्ति तथा द्रव्याण्यपि
क्रियापेक्षीण्येव परस्परसंबन्धाय प्रभवन्तीति क्रियामन्तरेण जगतश्‍चित्रकर्मण इव
मिथस्संयोगो वियोगश्‍च न स्यात् । तदुक्तं — यया देवदत्त इह भूत्वा पाटलिपुत्रे
भवति सा ननं <b>क्रियेति</b> (मभा. १.३.१) ।</p>

<pb n="196"/>
<p><b>(क्रिया न कारकम्)</b></p>
<p>अस्तु नाम क्रिया, कारकेभ्यस्तु तस्याः कथं व्यतिरेकः ?</p>
<p>न च भवन्तोऽपि क्रियाकारकोयोर्व्यतिरेकं न मन्यन्ते, तद्यथा चोरस्य रुजति,
चोरस्यामयति इति ।</p>
<p>उच्यते <b>व्यतिरिक्तैव कारकेभ्यः क्रिया,</b></p>
<p>१. अनेकस्यैकव्यपदेशनिमित्तत्वात् । इह यद् यस्यानेकव्यपदेशनिमित्तं तत्ततोऽन्येति,
अनुगम्यत्वात; इह यैर्यदनुगम्यते तत्तेभ्योऽन्यत्, यथा नरेभ्यो राजा । अभिगम्यतेऽनुगम्यते
च क्रिया कारकैः, अतस्ततोऽन्येयम् ।</p>
<p>२. जन्यत्वेनोपलम्भात्; यज्जन्यतया यदुपलभ्यते तत्ततोऽन्यत्, यथा पितुः पुत्रः ।
उपलभ्यते क्रिया कारकजन्यत्वेन, तस्मात् ततोऽन्या ।</p>
<p>३. उपलब्धावनुपलब्धेः; इह यस्योपलब्धौ यस्यानुपलब्धिः तत्ततोऽन्यथा, (यथा) रूपाद्‌रसः ।
सूर्यस्य चोपलब्धौ न गतेरुपलब्धिः, तस्यास्ततोऽन्यथा; अस्ति चास्यासौ, देशान्तरप्राप्तेः;
सापि दृष्टा; तथैवापश्‍यतः परावृत्य दर्शनात् ।</p>
<p>४. प्रमाणान्तरग्राह्यत्वात्; इह यद्यस्मात् प्रमाणान्तरेण गृह्यते तत्ततोऽन्यत्; यथा शरीरादात्मा ।
प्रमाणान्तरग्राह्या च सदागतौ गतिः; तस्मात्ततोऽन्या ।</p>
<p>५. बहुप्रविविक्तत्वेनाभिधानात्; इह यद् बहुभ्यः प्रविविक्तमेकत्वेनाभिधीयते, तत् ततोऽन्यत्;
यथा तन्तुभ्यः पटः । अभिधीयते बह्वाश्रितापि प्रविवेकैकत्वेन क्रिया; यथा ब्राह्मणैरास्यत
इति तस्मात् ततोऽन्या ।</p>
<p>६. अनावृत्तावावृत्तेः; इह यस्मिन्ननावर्तमाने यदावर्तते, तत् ततोऽन्यत्, यथा हस्तिनो
मशकः । आवर्तते चानावर्तमाने कर्तरि क्रिया, पञ्चकृत्वः पचतीति; तस्मात् ततोऽन्या ।</p>
<p>७. इहोभयोरपि संशयनिर्णयनिमित्तत्वात्; इहोभयोस्संशये यस्य यो निर्णयहेतुर्भवति, तत्
ततोऽन्यत्, यथा स्थाणौ श्र्येनः, निर्णयहेतुश्‍च, पुरुषस्य चलनादिक्रिया, तस्मात् ततोऽन्या ।</p>
<p>८. अभिधायाभिधानात्; इह यदभिधायार्थान्तराविवक्षामन्तरेण यदभिधीयते तत् ततोऽन्यत्,
यथा गौरश्वः । अभिधीयते च अध्येता अधीते गन्ता गच्छतीति कारकमभिधाय क्रिया,
तस्मात् ततोऽन्या ।</p>
<p>९. पर्यायाप्रसिद्धेः; इह येषामेव पर्यायप्रसिद्धिः, तेषामेव च तेभ्यो न भेदः, यथा
निर्वर्तिरिति; न च पचन्नधीते पचत्यधीत इति पचन्पचत्योः पर्यायत्वम्, (न च) अपि
पचन्नधीत इति कर्तुः पचतीति क्रियायाः पर्याययोग्यत्वम्; अतोऽसौ ततोऽन्यः ।</p>

<pb n="197"/>
<p>१०. अभिन्नशब्दाभिधानेऽपि विशेषणानां लिङ्गवचनभेदात् । इह खलु क्रियाकर्त्रोरभिन्न—
शब्दाभिधेयत्वेऽपि तद्विशेषणानां लिङ्गवचनभेदो दृश्‍यते, यथा शोभनं पचति शोभनं
पचतः शोभनं पचन्तीति । स चार्थाभेदेऽभिन्नशब्दोपादान एव दृश्‍यते । तटः तटी
तटं, पुष्यः तारका नक्षत्रं, रसः आपः जलम्, दाराः कलत्रं भार्या इत्यादिविशेषणानाम् ।
न तूदाहृतसदृशेष्विति क्रिया कर्तुरन्या ।</p>
<p>११. शब्दावृत्तिभेदेषु तद्‌धी भेदात् । इह खलु क्रियाकारकयोश्शब्दावृत्तिभेदे बुद्धिभेदो
दृश्‍यते; अध्येता पठति पठति, गन्ता गन्ता गच्छतीति पूर्वयोर्वीप्सा, उत्तरयोराभीक्ष्ण्यम् ।
यस्य च यतो बुद्धिभेदस्तत् ततो व्यतिरिक्तं, यथा मृदङ्गध्वनेर्मेघध्वनिः घटादिभ्यः
पटादय इति क्रियायाः कारकेभ्यो व्यतिरेकः ।</p>
<p>१२. सिद्धे चास्मिन्नभेददर्शनं भेदव्यतिरेकश्‍च विवेकत एवेति द्रष्टव्यम् ।</p>
<p><b>(क्रियाया अनेकत्वम्)</b></p>
<p>१. दृश्‍यते च प्रदीपप्रवाहशब्दशरीरसंस्कारज्ञानसुखदुःखेच्छाद्वेषप्रयत्‍नरूपादिषु भिन्नेषु
अभिन्नप्रत्ययः प्रवर्तते, तेष्वभेदेनैव तदनुकूलो व्यपदेशः । चोरस्य रुजतीत्यत्र तु
रुक्‍साधकस्य कर्तुरभावाल्लकारः कर्तरि वर्तमानां तामेव रुजधात्वभिहितामभिधेयीकरोति ।
अस्ति च साध्यस्यापि वस्तुनो भवतः कर्तृत्वम्, अतस्तदेव कर्तृप्रत्ययेनाभिधीयते ।
न चोरस्य रुजतीत्यस्यायमर्थः चोरस्य रुगुत्पद्यत इति ।</p>
<p>कुतः पुनरयं <b>कारकक्रिययोर्विशेषः</b> यदेकत्र <b>वीप्सा</b> अन्य<b>त्राभीक्ष्ण्यमिति</b> ?</p>
<p>क्रियाया एकत्वेन वीप्सानधिगमात् । बहूनां हि क्रियागुणद्रव्यैः प्रयोक्तुर्युग—
पद्‌व्याप्‍तुमिच्छा <b>वीप्सा;</b> सा त्वेकत्वे क्रियाया नोपपद्यते इति ।</p>
<p>२. ननु च क्रियाया एकत्वं नोपपद्यते, कालत्रयेणात्यन्तविरोधिना युगपदभिसंबन्धव्यपदेशात्;
इह खलु क्रियाया एकैकस्मिन्नपि काले कालत्रयाभिसंबन्धहेतुर्व्यपदेशो दृश्‍यते,
पचति देवदत्तः अपाक्षीद् यज्ञदत्तः, पक्ष्यति विष्णुमित्र इति । तच्‍चैकत्वे न घटते
<b>इत्यनेका क्रिया</b>।</p>
<p>३. भेदनिबन्धना आतिशयिकतरबादिप्रत्यययोगात्; इह खलु क्रियायाः पचतितरां पचति—
तमामित्यातिशायनिकप्रत्ययो दृष्टः; स च द्वयोर्बहूनां च प्रकर्षे सिद्ध इत्यनेका क्रिया ।</p>
<p>४. एकेन युगपदनेकाधिकरणस्य निर्धारणात्; इह यदेकैकस्मिन् काले अनेकाधारस्थं
पृथक्‍त्वेनावधार्यते तदनेकम्, यथा अङ्गुलीषु नखानि निर्धार्यन्ते; निर्धार्यते
चानेकाधिकेन युगपद् गोषु गतिरि<b>त्यनेका क्रिया</b> ।</p>

<pb n="198"/>
<p>५. पूर्वकालेऽपि प्रत्ययदर्शनात्; इह द्वयोरेककर्तृकयोः क्रिययोः पूर्वकाले क्‍त्वाप्रत्ययो
दृश्‍यते । यथा भुक्‍त्वा भुङ्क्ते, पक्‍त्वा पचतीति; द्वित्वं चैकत्वप्रत्यनीकमित्यनेका
क्रिया ।</p>
<p>६. युगपल्लक्ष्यलक्षणयोगात्; इह क्रियाणामभिन्नकालं लक्ष्यलक्षणयोगो दृश्यते; गवि
दुह्यमानायामपि दोग्धि; तयैकत्वेऽनुपपन्न<b>मित्यनेका क्रिया</b> ।</p>
<p>७. हेतुफलभावात्; इह खलु हेतुफलयोः प्रसिद्धो भेदः; स च क्रियासु दृश्यते 'ओदनं
पचति, शाकं पचति, भुञ्जान ओदनं भुङ्क्त' इति, भेदश्‍चैकत्वविरोधी<b>त्यनेका क्रिया</b> ।</p>
<p>८. क्रियार्थक्रियोपपदतुमुनादिप्रत्ययोत्पत्तेः; इह ये तु क्रियार्थायामुपपदे तुमुनादयस्स्मर्यन्ते,
ते च भोक्तुं गच्छति, पाकाय व्रजति भोक्ष्यामीति । पचतिप्रभृतिषु यथाऽभिन्नधातु—
वाच्यत्वेऽपि दृश्‍यन्ते, यथा गन्तुं गच्छति, भोजनाय भुङ्क्ते, पक्ष्यामीति पचतीति ।
स चायं तदर्थफलभावोऽनेकत्वं एवोपपद्यत <b>इत्यनेका क्रिया</b> ।</p>
<p>९. अभिहितानभिहितशक्तिप्रादुर्भावनिमित्तत्वात्; इह धात्रीं धयति, दात्रेण दाति, दाशाय
दाशते, भीमाद् बिभेति, आसने आस्ते, शयने शेते, स्थाने तिष्ठति, प्रासादे
प्रसीदति (इति) प्रत्ययविभक्‍त्योर्दर्शनादभिहितानभिहितशक्तिप्रादुर्भाव उपलभ्यते; स
चानैक्‍यनिमित्तं क्रियाभेदमन्तरेण न सङ्गच्छत <b>इत्यनेका क्रिया</b> ।</p>
<p>१०. भावाभिधानेऽपि तन्त्रादिभ्यो द्विवचनबहुवचनोपलब्धिः; इह खलु शुद्धेऽपि भावे
तन्त्रादिभ्यः पाकौ पाकाः, उष्ट्रासिका आस्यन्ते, हतशायिकाश्शय्यन्त इति
द्विवचनबहुवचनोपलब्धिः; तच्‍च क्रियैकत्वे न युक्त<b>मित्यनेका क्रिया</b> ।</p>
<p>११. कृदाख्याताभिहितायाः क्रियायाः सर्वसंख्यासामानाधिकरण्यात् । इह कृदभिहिताया
आख्याताभिहितायाश्‍च क्रियाया भिन्नार्थाभिधायिभिस्संख्याशब्दैः सामानाधिकरण्यं
दृश्‍यते; यथैकः पाकः, द्वौ पाकौ, बहवः पाकाः; एका उष्ट्रासिका आस्यते, द्वे
आस्येते, बह्वय आस्यन्ते; तच्‍चैकत्वे क्रियाया न सांप्रत<b>मित्यनेका क्रिया</b> ।</p>
<p>१२. इह भवतिनिमन्तृप्रभृतीनामवधृतभेदपरिस्पन्दाश्रयकार्याभिनिर्वृत्तेः; इह यासां
क्रियाणामवच्छेदकधात्वर्थोपाधिभेदादनेकत्वं प्रत्यविवादः, तासु ये भेदाश्रया धर्माः
प्रसिद्धाः, तद्यथा भोक्तुमिच्छति, भवति पचति, भवति पक्ष्यति, भवत्यपाक्षीत्,
आमन्त्रयै समाजम्, उत्सवमामन्त्रयै इति—(ते) समानधातुवाच्यास्वपि दृश्‍यन्ते;
एषितुमिच्छति, भवेदपि भवेत्, स्यादपि स्यात्, निमन्त्रये निमन्त्रणार्थम्, आमन्त्रये

<pb n="199"/>
आमन्त्रणार्थमिति; तस्माद् भवेदाश्रयकार्यसंबन्धाद् भवितव्यमनेकत्वम्; एकेन
धातुना सर्वत्र भेदेने<b>त्यनेका क्रिया ।</b></p>
<p>१३. साध्यसाधनभावात्; इह साध्यसाधनयोः प्रसिद्धो भेदः; प्रदृश्यते च साध्यसाधनता
क्रियाणाम्; यथा 'स इमान् पोषानपुषत्', तप्यते तपस्तापस इति । तच्‍चैकत्वे न
घटते <b>इत्यनेका क्रिया ।</b></p>
<p>तदेतदनेकत्वे क्रियायास्सर्वमसाधनं साधनभेदादेवोपचरितभेदाया एकत्वे वा तदुपपत्तेः ।</p>
<p><b>(क्रियायामनेकत्वोपचारः)</b></p>
<p>भिन्नानामप्युपाश्रयादिभेदाद् भिन्नाधारात् प्रतीतदेशव्यपदेशादयश्‍च दृश्यन्ते;
यथेन्दोर्जलेषु, ज्योत्स्‍ना जालेषु, जलधराणाम् आशासु, दिशो व्यवस्थासु,
पृथक्त्वस्यार्थेषु, बुद्धेर्विषयेषु, विद्युतोऽब्देषु, शब्दस्य कन्दरेषु, चित्रस्य नीलादिषु,
आकाशस्यावकाशेषु, भावस्य भावेषु, भेदाभावेषु च या भेदबुद्धिः; यथा च संपन्नो यवो
यवनेषु, शुष्कः तुरूष्केषु, सुजातो व्रीहिः सुह्मेषु विनष्‍टस्सुराष्ट्रेषु, दर्शनीयौ स्तनौ
इन्द्रसेनेषु आक्षिणी कलिङ्गेषु, परूद् भवान्, पटुरासीत्, पटुतर ऐषमः (मभा. ३.५.५७),
मार्गे कूपोऽभूत्, कूपो भविष्यति, प्रियो मन्युस्ते प्रिया न वयम्, मैथिली रामस्य दाराः,
आपः पवित्रं, वरणा नगरं, शिरीषाः ग्रामः, पाञ्चाला जनपदा इत्यभिन्नस्यापि
जात्यादेरर्थभेदस्य भेदतो व्यपदेशः । तथा क्रियाया अपि कालयोगदयः साधनभेदाद्
भविष्यन्ति; अनेकाधारसमवेतायाश्‍च युगपदेकेन ग्रहणं जातिवदुपपत्स्यते ।</p>
<p>कृदभिहितानां तु शुद्धभावानाम् आख्यातवद्भिः क्रियाभिः द्रव्यवद्
वैधर्म्यादयुक्तस्तद्धर्मोपनयः । कृदभिहितो हि भावो द्रव्यवत् प्रकाशमानो लिङ्गसंख्या—
कर्मादिशक्तीनामाश्रयो भवति (मभा. २.२.१९,३.१.६७) न त्वाख्यातवाच्यः
तस्यापरिनिष्पन्नत्वेनाश्रयत्वानुपपत्तेः । तथा हि, यथा पाको वर्त्तते, पाकं पचतीति
शक्तिसंख्यादियोगः कृदन्तेषु दृश्यते, नैव तिङन्तेषु । न हि भवति, पचति वर्तते, पचति
पक्ष्यतीति । ननु च भवति पश्यति, मृगो धावति, इह पश्यामः, कर्मणि द्विवचनबहुवचन—
नान्युदाह्रियन्त इति धावतीनां दृशि कर्मत्वं, केवलं त्वप्रातिपादिकत्वात् सुपोऽनुत्पत्तिः;
तन्न; यथा क्रियायाः क्रियमाणत्वादेव नैसर्गिकं भवति पचति, भवति पक्ष्यति,
भवत्यपाक्षीदिति च दृश्यते पचादीनां भवतेः कर्तृत्वं दृश्यते । भवति धावति पश्यति

<pb n="200"/>
पश्येति कर्मत्वं क्रियाविशेषणानां कर्मतयाऽवगम्यते । तथोत्पद्यमानत्वादेव गतौ कर्तृत्वमपि
नैसर्गिकमेव । मृगो धावतीत्यादौ गम्यमानेतिशब्दोपसंहृतस्य वाक्यार्थस्य कर्मत्वं, न
क्रियायाः । तस्मादशङ्कनीयं क्रिया सकर्तृशक्तियोगा, करणादियोगायोगाभ्याम् । शक्तिस्तु
व्यक्तमेव कृदाख्याताभिधेयभावयोर्मिथो वैधर्म्यमिति । तस्मादनेकार्थविषयया वीप्सयाऽ—
नभिसन्धानात् सिद्धमेकत्वं क्रियायाः । शब्दप्रत्यययोरभेदाच्‍च; यत्राभिधानज्ञानयोः
अत्यन्तमभेदस्तस्यैकत्वं सिद्धम्, यथा जातेः प्रत्येकं च व्यक्तिविशेषाणाम् । अभिन्नौ च
देशकालौ भेदे च क्रियायाः शब्दप्रत्ययौ दृश्येते, यथा च पचति पचतः पचन्तीति;
तस्माच्छब्दप्रत्ययाभेदहेतुः एका क्रिया ।</p>
<p>ननु च जलचन्द्रादिदृष्‍टान्ते भेदव्यवहारे सन्देहः, किं साधनमभेदाश्रयाणि क्रियायाः
कालत्रययोगादीनि प्रत्ययव्यपदेशादीनि च भेदकार्याणि, उत स्वभेदाश्रयाणीति ।</p>
<p>अत्रोच्यते क्रियाया अभेदेऽपि साधनभेदाद् द्विवचनबहुवचनोत्पत्तेस्संदेहाभावः । इह
भेदस्याभेदपूर्वकत्वाद्, भेदमभ्युपगतवताऽवश्यमभेदोऽभ्युपगन्तव्यः; तस्य यस्याः क्रियाया
एकत्वमभ्युपगम्यते तस्यास्साधनभेदाद् दृष्‍टो द्विवचनबहुवचनयोगः; यथा परमाणुं पचतः,
परमाणुं पचन्ति । अनेकत्वाभ्युपगमे च साधनस्याभेदे दुष्‍टमेकवचनमेव, भिनत्ति कुसूलमिति ।
तस्मात् साधनभेदानुविधानाच्‍च क्रियायाः, क्रियाभेदानुविधानाच्‍च साधनानां साधनाश्रयाणि
भेदाभेदकार्याणि क्रियायाः, न स्वाश्रयाणीति ।</p>
<p>कथं तर्हि पच्येते ओदनौ पच्यन्ते ओदना देवदत्तेनेति कर्त्रभेदे वचनभेदः ? यस्मिन्
साधने लादयोऽभिधीयन्ते, तद्‍भेदमनु विधीयन्ते क्रियायाः क्रियाभेदसाधनानीत्य—
शङ्कनीयमेतत् । प्रदीपादिषु भेदयोरनात्यन्तिकत्वात् ज्ञानाभिधानयोरपि तथात्वेऽस्ति, न
तैर्व्यभिचारः ।</p>
<p>१४. इतश्‍चानेका क्रिया क्रियाभ्यावृत्तिभावाद् बहुसंख्यायाः क्रियाभ्यावृत्तिगणने
कृत्वसुजादयस्स्मर्यन्ते; पञ्चकृत्वो भुङ्क्ते, चतुष्पचतीति; तच्‍चाभेद एवोपपद्यते । न
हि देवदत्ते गते, यज्ञदत्ते चायाते पुनरावृत्त इति व्यपदेशो दृश्यते; दृश्यते च
तत्रैवायात इत्येका क्रिया, समुच्‍चयाभावात् । इह भिन्नानामेकाविषयसन्निपाते समुच्‍चयो
दृष्‍टः; तथा देवदत्तस्य गौश्‍चाश्वश्‍च पुरूषश्‍च; देवदत्तस्य यज्ञदत्तस्य विष्णुमित्रस्य
च गौरिति । न च पक्तुरभेदे गुडतिलौदनादि पंक्तिभेदात् क्रियाभेदाभ्युपगमेऽपि
क्रियासमुच्‍चयो दृश्यते, देवदत्तः पठति पचति चेति । तस्माद्</p>
</body>
</text>
</TEI>
