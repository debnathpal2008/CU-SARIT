 <p>इदानीं किमन्यसहिते पूषणि देवतायामैन्द्रापौष्णे चरौ पेषणं भवत्युतैकस्मिन्नेवेति
 संदेहे चतु२र्धाकरणेन्द्र३पीतन्यायात्सिद्धान्तेनैव तावदुपक्रमते । पूषेत्येकसंयोगश्रवणात्तथाभूत
 एवार्थे स्यादिति ॥ ३९ ॥</p>
 <p>इतश्चैकदेवत्ये । कुतः ।</p>
 <lg>
  <l>पिष्यादर्धं समस्तं वा द्विदेवत्ये चरौ भवान् ।</l>
 <l>पूर्वस्मिन्पाकवैषम्यं परस्मिन्भागसंकरः ॥</l>
</lg>
 <p>अर्धपेषणे हि पिष्टोंऽशः शीघ्रतरं सिध्यतीतरश्चिरेण । तत्र पिष्टपाकानन्तरमुद्वासने
 सतीतरस्याऽऽमत्वं भवेत् । तत्पाकप्रतीक्षणेऽपि वा पिष्टस्य विलयनादचरुत्वं स्यात् ।
 पाकवैशद्येन हि पिष्टकचरुरपि चरुर्भवति । न चैतदस्मिन्पक्षे भवति । अथ तण्डुलान्पूर्वं
 <note>१ अविशेषेऽपीति—एतदधिकरणचिन्तायाः पशुपुरोडाशयोरविशेषेऽपि पुरोडाशे पेषणस्य पक्षद्व-
 येऽपि सत्त्वेन पेषणस्य पुरोडाशार्थत्वनिवृत्तिर्न चिन्तायाः प्रयोजनं, किं तु पश्वर्थत्वनिवृत्तिरिति समुदि-
 तार्थः ।</note> <note>२ ( अ॰ ३ पा॰ १ अ॰ १५) ।</note> <note>३ ( अ॰ ३ पा॰ २ अ॰ १७ ) ।</note>
 <pb n="884"/>
 प्रक्षिष्य पश्चात्पिष्टं निक्षिपेत्ततो यौग१पद्यं गम्यमानं बाध्येत । पूषानुरोधेन त्वैन्द्रेऽपि
 भागे पिष्यमाणे भागसंकरादन्यदीये भागेऽन्यस्मै दीयमाने वैगुण्यं प्राप्नोति । ननु चैत-
 त्सर्वं द्विदेवत्येषु भवतोऽपि समानम् । तथा हि ।</p>
 <lg>
  <l>चरौ पशौ पुरोडाशे दीयमाने द्विदैवते ।</l>
 <l>पूर्वं हविष एकत्वाज्जायते भागसंकरः ॥</l>
</lg>
 <p>स चाङ्गीकृतो मिश्रस्य हविषो मिश्रदेवतोद्देशेन युगपद्दाने विरोधाभावात् ।
 उच्यते ।</p>
 <lg>
  <l>यागापूर्वप्रयुक्तेषु धर्मष्वेवं भवेदिदम् ।</l>
 <l>भवतः पेषणं त्वेतद्देवताधर्मसंमतम् ॥</l>
</lg>
 <p>अस्मत्पक्षे पुनः पूषदेवत्ययागापूर्वप्रयुक्तं पेषणम् । न च तद्‌द्विदेवत्ये तथावस्थित-
 मित्यप्रवृत्तिरेव । हविरन्तरेष्वपि च द्विदेवत्येष्वेवंप्रकारत्वमेवेति देवता गुणभूता । न
 च गुणानुरोधेन प्रधानमावर्तनीयमिति सकृद्दानाभ्युपगमात्सर्वस्मिन्सह क्रियमाणे सं-
 करदोषानाश्रयणम् । भवता पुनरस्मदभ्युपगमेन द्विदेवत्ये पेषणं वक्तुमशक्‍नुवताऽवश्यं
 देवतानिमित्तत्वमभ्युपगन्तव्यम् । ततश्च देवतयोः प्राधान्यादेकैका स्वभागमसंकीर्णं
 प्रार्थयत इति तथैव दानमनुष्ठेयम् । आदितश्चैक एव भागः पेषणार्ह इत्यवधारितम् ।
 ततश्च पक्तिदोषः स्यात् । अथ तण्डुलात्मकोऽपि भागः पाकसाम्यार्थं पिष्यते । तत्र
 ब्रूमः । यावदनुत्पन्नभागविवेकं हविस्तावत्कियान्कस्य भाग इत्यनवधारणात्संकरदोषो
 न जायते । कल्पिते तु विवेके वचनादृते पुनरेकीकरणानुपपत्तेरसंकीर्णदानं प्राप्नोति ।
 तत्रान्यस्य भागादन्यस्मा अवदीयमाने वैगुण्यं भवति । पात्रभेदेन पक्ष्यतीति चेन्न ।
 चरुमिति यागं प्रत्युपादीयमानत्वेन विवक्षितैकसंख्यस्य पात्रकृतभेदाश्रयणे शास्त्रबाध-
 प्रसङ्गात् । अतो न कथंचिदपि प्रतिषिद्धधर्मकं द्विदेवत्ये पेषणं भवतीति न
 कर्तव्यम् ॥ ४० ॥</p>
 <note>१ यौगपद्यमिति—पिष्टतण्डुलभागयोर्द्वयोरप्येकयागसाधनत्वेनैकहविष्‍ट्‌वात्कृत्स्‍नस्यापि हविषः
 श्रपणयौगपद्यविधानात्तदर्थस्य निक्षेपस्यापि यौगपद्यमतिदेशेनेह प्राप्यमाणं बाध्येतेत्याशयः ।</note>
 <pb n="885"/>
 <p>सद्वितीयेऽपि वा पूषणि स्यादेव पेषणम् । कुतः ।</p>
 <lg>
  <l>हंविषो यदि पौष्णस्य तद्यागाङ्गस्य वा भवेत् ।</l>
 <l>अनुक्तत्वाद् द्विदेवत्ये न भवेत्पेषणं ततः ॥</l>
</lg>
 <p>पूषसद्भावनिमित्तमेतत्पेषणम् । न च तद्विशेषितवस्तुनिमित्तम् । व्यासङ्गित्वाच्च
 देवतात्वस्य द्विदेवत्ये पूषविशिष्टता न स्यात् । न तु पूषा तद्भागो वा नास्तीति ।
 यथा मनोतायां वक्ष्य१ति ‘तत्राग्निरदेवता न त्वसमवेतः’ इति । तेनासत्यप्यत्र पूष्णो
 देवतात्वे समवायमात्रेणोपलक्षणत्वाद् द्वयोद्देशेनापि च त्यज्यमानस्य ‘स२मं
 स्यादश्रुतत्वात्’ इत्यनेन न्यायेनार्धं पूष्णो भाग इति गम्यते ।
 तस्य पेषणे क्रियमाणे यदि तावत्कांस्य३भोजिन्यायेनामुख्येऽपीत्येवमितरभागपेषणमपि क्रि-
 यते तथाऽपि न किंचिद् दुष्यति । अथापि किमेतेनाश्रुतेन कृतेनेत्येवमर्धमात्रपेषणमे-
 वाध्यवसीयते तथाऽपि केनचित्कौशलेन पाकसंपादनाद्युगपन्निक्षेपपात्रैकत्वयोर्वा गुणत्वा-
 द्वरं बाध इति निरू४प्य कार्यमेव पेषणमिति । अथ यदुक्तं चतु५र्धाकरणेन्द्र६पीतवदिति ।
 तत्राभिधीयते ।</p>
 <lg>
  <l>समासतद्धितोत्पत्तिर्नासमर्थपदाश्रया ।</l>
 <l>असमर्थत्वमेकस्य द्विदेवत्येषु चेष्यते ॥</l>
</lg>
 <p>तेनाऽऽग्नेयेन्द्रपीतशब्दाभ्यां समर्थाग्नीन्द्रग्राहिभ्यां द्विदेवत्याग्रहणं युक्तमिह पुनः पूषपद-
 स्यासमासभाक्त्वात्प्रपिष्टभागशब्दयोश्च सापेक्षेऽपि पूषणि सामर्थ्याविधातान्नकिंचिद्
 दुष्यतीत्युपलक्षणता ॥ ४१ ॥</p>
 <note>१ ( अ॰ १० पा॰ ४ अ॰ २२ सू॰ ४२ ) इत्यत्र भाष्यकार इति शेषः ।</note> <note>२ ( अ॰ १०
 पा॰ ३ अ॰ १३ सू॰ ५३ ) ।</note> <note>३ कांस्यभोजिवदिति पा॰ ।</note> <note>४ निरूप्येति—पाके दोषाभावमुपपाद्येत्यंर्थः ।</note>
 <note>५ ( अ॰ ३ पा॰ १ अ॰ १५) ।</note> <note>६ ( अ॰ ३ पा॰ २ अ॰ १७ ) ।</note>
 <pb n="886"/>
 <p>‘अदन्तको हि’ इति हेतुर्देवताधर्मत्वं दर्शयति । न च सद्वितीयस्य पूष्णो दन्ता
 जायन्त इति हेतुसाम्याद्युक्तं पेषणम् । तथा च सौमापौष्णे नेमपिष्टतानुवादोऽन्यत्र
 च द्विदेवत्ये ‘अर्धं पिष्टमर्धमपिष्टं द्विदेवतत्वाय’ इति देवताधर्मत्वदर्शनमवकल्पि-
 ष्यते ॥ ४२ ॥</p>
 <p>विधित्वान्नेमपिष्टत्वमलिङ्गं विपर्ययसाधनं चेत्यत आह—<hi rend="bold">यद्येतद्वचनं</hi> भवेत्ततोऽ-
 नेकार्थविध्यसंभवान्नेमपिष्टत्वं विधीयमानं चरुं वोद्दिश्य विधीयेत, सौमापौष्णं वा । तत्र
 य एवोद्दिष्टस्तस्यैवेतरेण विशेष्टुमशक्यत्वात्सार्वत्रिकत्वप्रतीतेः सर्वपेषणं प्राप्नोति । तत-
 श्चान्यतरपदानर्थक्यप्रसङ्गः । तद्यदि तावद्यश्चरुः स नेमपिष्ट इति विधीयते ततः सर्व-
 चरुविषयावधारणे सति सौमापौष्णशब्द एकदेशानुवादोऽनर्थकः स्यात् । अथ सौमा-
 पौष्णमात्रमुद्दिश्यते ततोऽपि सर्वपेषणमेव तद्देवत्यंहविर्मात्रप्रतीत्या पशुपुरोडाशयोरपि
 ग्रहणात् । ततश्च पूर्ववच्चरुशब्दानर्थक्यप्रसङ्गः । <hi rend="bold">तं प्रति—हि सौमापौष्णमविशेषितं</hi>
 प्रति षेपणस्य शास्त्रवत्त्वं विशेषणार्थाभावात् । एतस्मिन्पक्षे चरावपेषणं भवति । नन्व-
 र्थप्राप्तत्वात्पुरोडाशस्यावक्तव्यं पशोश्चार्थविप्रतिषेधादि१त्युक्तमितिचेन्न । अत्र तयोरुभयोरप्य-
 प्रसङ्गात् । सर्वपेषणे हि प्राप्ते पुरोडाशस्यार्धपेषणं विधीयते । तावताऽपि च कथंचि-
 <note>१ ( अ॰ ३ पा॰ ३ अ॰ १४ सू॰ ३६ ) इत्यत्रेति शेषः ।</note>
 <pb n="887"/>
 त्पुरोडाशो निष्पद्यते । हृदयादीनामप्युत्साददेशैकदेशवर्जं पिष्यमाणानां नार्थविप्रति-
 षेधो भवति । न चात्यन्ताकृतिर्नश्येत् । न चोत्साददेशमोहः स्यात् । इतरोत्साद-
 देशस्य स्पष्टत्वेन च पिष्टोऽपि सन् पूषभाग उपलक्ष्यते न सर्वपेषणवन्मुह्येत । अथवाऽ-
 स्मिन्पक्षे वाचनिकत्वाददृष्टार्थे पेषणे सत्यपिष्टादेवावदीयेत । न हि तदैतद्देवतानिमित्तं
 पेषणं स्यात् । तस्मात्सार्वत्रिकत्वप्रसङ्गान्न परिशेषसिद्धं चरोः पेषणमिति तच्छ्रुतिरन-
 र्थिका प्राप्‍नोत्येवेति चरुदेवतासंबन्धविधिपरे वाक्ये नेमपिष्टत्वमनूद्यत इत्यवश्यमभ्युप-
 गन्तव्यम् । अतश्च लिङ्गत्वसिद्धिः ॥ ४३ ॥</p>
 <p>एकस्मिन्नेव पूषणि देवतायामेतत्पेषणं भवेन्न सद्वितीये ।</p>
 <lg>
  <l>न ह्येष देवताधर्मो न तद्भागस्य गम्यते ।</l>
 <l>पूषदेवत्ययागार्थं धर्मस्त्वेष प्रतीयते ॥</l>
</lg>
 <p>न तावद्देवताया भागोऽस्ति यस्यैष धर्मः कल्प्येत । न हि तदुद्देशत्यागमात्रेण
 भागो भवति । किं तर्हि । परिग्रहेण । कर्मसाधनो हि भागशब्दः । भज्यत इति भागः ।
 सेव्यत इत्यर्थः । तेन यं यो भजते स तस्य भागः । न च हविरंशं देवता भजते ।
 भोक्तृत्वस्य नवमे निषेधात् । अथापि भजेत्तथाऽपि तस्याः प्रयोजकत्वं तत्रैव निवार-
 यिष्यते । तेन देवतावद्भागधर्मत्वानुपपत्तेर्यागद्वाराऽपूर्वधर्म एवायं नवमा१द्यन्यायेन
 देवता२धिकरणन्यायेन च विज्ञायते । भाष्यकारेण तु देवताधर्मत्वनिराकरणपरेण याग-
 <note>१ ( अ॰ ९ पा॰ १ अ॰ १ ) ।</note> <note>२ ( अ॰ ९ पा॰ १ अ॰ ४) ।</note>
 <pb n="888"/>
 धर्मत्वमभिहितमिति द्रष्टव्यम् । <hi rend="bold">कथं तर्हि प्रकरणान्तरे समाम्नातो यागधर्मो
 भविष्यतीति ।</hi> वाक्यसंयोगस्य देवताविषयत्वात्प्रकरणेन च विनाऽपूर्वसाधनत्वलक्षणा-
 मुपपत्तेर्न कथंचिद्यागेनापूर्वेण वा संबन्ध इति मन्यमानस्य प्रश्नः । तत्र <hi rend="bold">वाक्यसंयोगा</hi>-
 दित्युक्ते परेण स्वाभिप्राये विवृते भागशब्देनैव मुख्यार्थासंभवाद्यागोपादानमिति दर्श-
 यति । परस्वस्वीकरणात्मकस्य भागरूपस्याविद्यमानत्वाद्यस्तदुद्देशेन त्यज्यमानत्वना-
 मांऽशो विद्यते तेन यागो लक्ष्यते । स चैकदेवत्ये पूषविशिष्टो भवतीति तद्भागव्यप-
 देशो घटते । द्विदेवत्ये पुनर्व्यासङ्गी मिश्रः संकल्पोऽन्यतरेण व्यपदेष्टुमशक्य इति ।
 यथैवैन्द्राग्नस्य पुरोडाशस्य ग्रहस्य चाऽऽग्नेयेन्द्रपीतशब्दाभ्यामग्रहणं तथैन्द्रापौष्णादेः
 पूषभागत्वेन । यद्यपि चैवंविधशब्दोच्चारणादिह समासोपालम्भो नास्ति तथाऽप्यर्थ एव
 भागशब्दग्राह्यो न विद्यत इत्यप्रवृत्तिः । यद्यपि च द्वयोरर्थयोर्देवतात्वं प्रतिपद्यमानयोः
 समुदायप्रसिद्ध‍यर्थत्वेनावयवावुपयुज्येते तथाऽपि संकल्पस्यान्यतरेणाव्यपदेशादनुपलक्ष-
 णत्वं सिद्धम् ॥ ४४ ॥</p>
 <pb n="889"/>
 <p>यत्तु ‘अदन्तको हि’ इति हेतुनिदर्शनाद्देवताधर्मत्वमिति । तत्रोच्यते । हेतुवन्नि-
 गदार्थवादत्वादस्य यागधर्मप्रशंसार्थत्वमप्यविरुद्धमित्यकारणता ॥ ४५ ॥</p>
 <p>नेमपिष्टादिषु प्राप्‍त्‍यभावाद्वचनं भविष्यति । विशिष्टविधानाच्च वाक्यभेदाभावः ।
 अरुणैकहायनीवच्च परस्परनियमादसर्वविषयत्वम् । अविशिष्टविधिं चापेक्ष्य विशिष्ट-
 विधिर्दुर्बलो भवति न त्वत्रासावस्ति । तस्मादलिङ्गमित्येकदेवताविषयत्वमिति ॥ ४६ ॥</p>
 <p>इति श्रीभट्टकुमारिलविरचिते मीमांसाभाष्यव्याख्याने तन्त्रवार्तिके तृती-
 याध्यायस्य तृतीयः पादः समाप्तः ॥</p>
