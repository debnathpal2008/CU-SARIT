<div type="adhikaraṇa" n="5">
<pb n="224"/>
<div type="sūtra" n="10">
<lg>
  <l>ये शब्दा न प्रसिद्धाः स्युरार्यावर्तनिवासिनाम् ।</l>
  <l>तेषां म्लेच्छप्रसिद्धोऽर्थो ग्राह्यो नेति विचिन्त्यते ॥</l>
</lg>
<p>तथा﻿—</p>
<lg>
  <l>निरुक्तव्याक्रियाद्वारा प्रसिद्धिः किं बलीयसी ।</l>
  <l>समुदायप्रसिद्धिर्वा म्लेच्छस्यैवाथ वा भवेत् ॥</l>
</lg>
<p>म्लेच्छप्रसिद्धिव्यवहर्तृदौर्बल्येऽपि समुदायरूढिबलेन स्वरूपगतेन ज्यायसी प्रतिभाति ।</p>
<lg>
  <l>तत्र प्रयोक्तृदौर्बल्यस्वरूपबलवत्तयोः ।</l>
  <l>किं तु न्याय्यतरं युक्तं ज्ञातुमित्यत्र चिन्त्यते ॥</l>
</lg>
<p>तथा﻿—</p>
<lg>
  <l>निरुक्तव्याक्रियाद्वारा किं शास्त्रस्था वलीयसी ।</l>
  <l>किं वाऽवयवविक्षेपजननात्सैव दुर्बला ॥</l>
</lg>
<lg>
  <l>एवं नानोपपत्तित्वात्संदेहे तावदुच्यते ।</l>
  <l>निरुक्तव्याक्रियाद्वारा प्रतिपत्तिर्बलीयसी ॥</l>
</lg>
<lg>
  <l>शास्त्रस्था वेत्यनेनासौ कल्प्याऽपि हि बलीयसी ।</l>
  <l>सन्मूलस्य प्रमाणत्वं साध्यस्यापि वरं श्रितम् ॥</l>
</lg>
<lg>
  <l>न सिद्धमप्यसन्मूलमाश्रयेण हि दूषितम् ।</l>
  <l>कथं वेदगतैः शब्दैर्म्लेच्छस्थोऽर्थः प्रतीयते ॥</l>
</lg>
<lg>
  <l>येषां दर्शनमात्रेऽपि वेद एव न पठ्यते ।</l>
  <l>संभाषाऽपि च न म्लेच्छैः सहाऽऽर्यावर्तवासिनाम् ॥</l>
</lg>
<pb n="225"/>
<lg>
  <l>तत्र तेषु प्रसिद्धोऽर्थः कथमार्यैः प्रतीयताम् ।</l>
  <l>एवं च सति यस्यापि प्रसिद्धिर्नोपलभ्यते ॥</l>
</lg>
<lg>
  <l>तस्यापि म्लेच्छदेशेषु सर्वेष्वन्वेष्यतां व्रजेत् ।</l>
  <l>ततश्च निगमादीनां न कश्चिद्विषयो भवेत् ॥</l>
</lg>
<lg>
  <l>अनन्तम्लेच्छदेशांश्च कः सर्वोऽनुपलप्स्यते ।</l>
  <l>य एव स्यादनन्विष्टस्तत्र शङ्का प्रसज्यते ॥</l>
</lg>
<lg>
  <l>अनन्तेषु हि देशेषु कः सिद्धः क्वेति गम्यताम् ।</l>
  <l>निगमादिवशाच्चाद्य धातुतोऽर्थः प्रकल्पितः ॥</l>
</lg>
<lg>
  <l>द्वित्रेष्वहःसु बाध्येत प्रयोगान्म्लेच्छचोदितात् ।</l>
  <l>म्लेच्छाचाराप्रमाणत्वमथ त्वध्यवसीयते ॥</l>
</lg>
<lg>
  <l>आर्यावर्ते ततः शक्या प्रसिद्ध्यन्वेषणक्रिया ।</l>
  <l>तस्याश्चाल्पेन कालेन सदसद्भावनिर्णयः ॥</l>
</lg>
<lg>
  <l>ततश्च निगमादीनां सुज्ञातः स्वार्थगोचरः ।</l>
  <l>तस्मात्तदर्थवत्त्वाय म्लेच्छाचाराप्रमाणता ॥</l>
</lg>
<lg>
  <l>धर्मे चानादरात्तेषां भ्रश्येतार्थोऽपि शब्दवत् ।</l>
  <l>न चास्ति संस्कृतः शब्दः कश्चिन्म्लेच्छापभाषणें ॥</l>
</lg>
<lg>
  <l>संस्कृतप्रतिरूपा हि तद्भाषार्थान्तरे स्थिता ।</l>
  <l>न चावाचकरूपाणां वाचकत्वं कथंचन ॥</l>
</lg>
<lg>
  <l>आर्याश्च म्लेच्छभाषाभ्यः कल्प्यन्तः स्वकं पदम् ।</l>
  <l>पदान्तराक्षरोपेतं कल्पयन्ति कदाचन ॥</l>
</lg>
<lg>
  <l>न्यूनाक्षरं कदाचिञ्च प्रक्षिपन्त्यधिकाक्षरम् ।</l>
</lg>
<p>तद्यथा <note>चोर्﻿—अतर्﻿—पाप्﻿—माल्﻿—बैर्﻿—इत्येतेषां शब्दानां क्रमेण ओदन﻿—मार्ग﻿—सर्प﻿—सत्य﻿—उदररूपेष्वर्थेषु द्राविडानामद्यत्वेऽपि प्रयोगो वर्तते ।</note>द्राविडादिभाषायामेव तावद्वयञ्जनान्तभाषापदेषु स्वरान्तविभक्तिस्त्रीप्रत्ययादिकल्पनाभिः स्वभाषानुरूपानर्थान्प्रतिपद्यमाना दृश्यन्ते । तद्यथौदनं चोरित्युक्ते चोरपदवाच्यं कल्पयन्तिं पन्थानमतरित्युक्तेऽतर इति कल्पयित्वाऽऽहुः । सत्यं दुस्तरत्वादतर <pb n="226"/>एव पन्था इति । तथा पापशब्दं पकारान्तं सर्पवचनमकारान्तं कल्पयित्वा सत्यं पाप एवासाविति वदन्ति । एवं मालशब्दं स्त्रीवचनं मालेति कल्पयित्वा सत्यमित्याहुः । वैरशब्दं च रेफान्तेमुदरवचनं वैरिशब्देन प्रत्याम्नायं वदन्ति । सत्यं सर्वस्य क्षुधितस्याकार्ये प्रवर्तनादुदरं वैरिकार्ये प्रवर्तत इति । तद्यदा द्राविडादिभाषायामीदृशी स्वच्छन्दकल्पना तदा पारसीबर्बरयवनरौमकादिभाषासु किं विकल्प्य किं प्रतिपत्स्यन्त इति न विद्मः ।</p>
<lg>
  <l>तस्मान्म्लेच्छप्रसिद्धं यत्पदमार्यैर्विकल्प्यते ।</l>
  <l>न कश्चित्तत्र विश्वासो युक्तः पदपदार्थयोः ॥</l>
</lg>
<lg>
  <l>निरुक्तव्याक्रियाद्वारा यस्त्वर्थः परिगम्यते ।</l>
  <l>पिकनेमादिशब्दानां स एवार्थो भविष्यति ॥ इति प्राप्तम् ।</l>
</lg>
<lg>
  <l>एवं प्राप्ते वदामोऽत्र पदं निपुणदृष्टिभिः ।</l>
  <l>विज्ञायेताविनष्टं यत्तत्तदर्थं भविष्यति ॥</l>
</lg>
<p>देशभाषापभ्रंशपदानि हि विप्लुतिभूयिष्ठानि न शक्यन्ते विवेक्तुम् ।</p>
<lg>
  <l>यत्तु वेदतदङ्गेषु पदं दृष्टमविप्लुतम् ।</l>
  <l>म्लेच्छभाषासु तद्रूपमर्थे क्वचन चोदितम् ॥</l>
</lg>
<lg>
  <l>तत्तथैव प्रतीयेत प्रमाणेनाविरोधतः ।</l>
  <l>पिकनेमादि तद्धयेवं निपुणैरवधारितम् ॥</l>
</lg>
<lg>
  <l>चोदितं ह्युपदिष्टं वा प्रयुक्तं वा क्रियागतम् ।</l>
  <l>म्लेच्छैरवधृतं पश्चादार्यैर्द्वैभाषिकैः क्वचित् ॥</l>
</lg>
<lg>
  <l>तादृशं तु प्रतीयेत प्रामाण्येनेति निश्चितम् ।</l>
  <l>न तद्धर्मप्रमाणेन वेदाख्येन विरुध्यते ॥</l>
</lg>
<p>अपि च﻿—</p>
<lg>
  <l>पदार्थपदसंबन्धज्ञानापेक्षप्रवर्तनात् ।</l>
  <l>प्रसिद्धिर्यत्र तत्रस्था वाक्यार्थायानुगम्यते ॥</l>
</lg>
<lg>
  <l>पिकादिशब्दवाच्यं वा म्लेच्छैर्यदवधारितम् ।</l>
  <l>अविरोधात्प्रमाणेन तद्विद्यावेदनोदितम् ॥</l>
</lg>
<pb n="227"/>
<lg>
  <l>चोदितं वा प्रमाणेन वेदेनेत्यस्य संगतिः ।</l>
  <l>आर्यैः सहाविरुद्धत्वात् तस्य तैरप्यपेक्षणात् ॥</l>
</lg>
<p>यथैव क्लोमादयः पश्ववयवा वेदे चोदिताः सन्तोऽध्वर्य्वादिभिः स्वयमज्ञायमानार्थत्वाद्ये नित्यं प्राणिवधाभियुक्तास्तेभ्य एवावधार्य विनियुज्यन्ते । यथा च निषादेष्ट्यां कूटं दक्षिणेति विहिते य एवैतेन व्यवहरन्ति तेम्य एवार्थतत्त्वं ज्ञात्वा दीयते । तथेह पिकनेमतामरसादिचोदितं सद्वेदादार्यावर्तनिवांसिभ्यश्चाप्रतीयमानं म्लेच्छेभ्योऽपि प्रतीयेत लोकावगम्यनित्यशब्दार्थाभ्युपगमाविरोधात् स्वेनैव प्रमाणेन प्रतीयेतेति । यत्तु शास्त्रबलीयस्त्वादेतदग्रहणमिति । तन्न । अविरोधे दुर्बलस्यापि ग्राह्यत्वाद्यदेवात्यन्तं प्रमाणाभासमेव मृगतृष्णाज्ञानवद्भवति तत्सर्वदैव परिहर्तव्यं, यत्पुनर्बलवद्विरोधापेक्षमप्रमाणं भवति तद्विरोधाभावात्प्रमाणमेवेत्यवधारणीयम् । न चैवमादि विरुध्यते । विपरीतार्थप्रसिद्धयन्तराभावात् । अत एव वैदिकवाक्यार्थस्वविषयप्रयुक्तपदार्थमात्राभियुक्ततरार्यप्रसिद्धिबलीयस्त्वाश्रयणम् ।</p>
<lg>
  <l>प्रसिद्धौ विद्यमानायां तद्बलीयस्त्वमिष्यते ।</l>
  <l>असत्यां तु बलीयस्त्वं वन्ध्यासुतबलोपमम् ॥</l>
</lg>
<p>अष्टकादिषु ह्यदृष्टार्थेषु समूलकेषु स्मर्यमाणेषु गवादिपदस्वरूपतदर्थज्ञानेषु च सत्यमार्याणामाप्ततरत्वाभियुक्तातरत्वे विद्येते । पिकादिषु त्वार्यबलेनैवावगतस्वरूपमात्रवाचकत्वेषु वाच्यविशेषज्ञानरहितत्वेनाऽऽर्येषु निर्व्यापारीभूतेषु पदवद्दृष्टार्थप्रतिपत्त्यर्थानादिशब्दप्रयोगलब्धसंबन्धप्रसिद्धिम्लेच्छप्रयोगेभ्योऽर्थनिर्णये सति न किंचिद्विरुद्धमाकाङ्क्षितपदार्थज्ञानं च सेत्स्यति । निगमनिरुक्तव्याकरणैरपि न चैवमादीनामर्थान्तरं किंचिदुदात्दृतं, यत्प्राप्य कृतार्थाः सन्त इतरेषां प्रसिद्धिं परित्यजेम ।</p>
<lg>
  <l>काल्पनिक्याः प्रसिद्धेश्च या क्लृप्ता सा बलीयसी </l>
  <l>तस्यां सत्यं हि नाऽऽत्मानमितरा लब्धुमर्हति ।</l>
</lg>
<lg>
  <l>आश्रयाणां च दौर्बल्यं धर्मं प्रति निरूपितम् ।</l>
  <l>दृष्टार्थव्यवहारेषु कृष्यादाविव तुल्यताम् ॥</l>
</lg>
<lg>
  <l>तस्माद्यथैव सेवादौ गृहादिषु च कौशलम् ।</l>
  <l>म्लेच्छानामधिकं तद्वदभिधेयार्थनिर्णये ॥</l>
</lg>
<p>शब्दस्वरूपं तावत्तेनाभियुक्तत्वाच्चिरविनष्टाविनष्टत्वेन न विविञ्चीरन् । यस्तु कथ<pb n="228"/>मप्यविनष्ट एव शब्दस्तेषामपि प्रयोगविषयमापन्नस्तस्य चाऽऽर्यवदेवानादिवृद्धव्यवहारपरम्परयाऽर्थं जानन्ति तत्किं तेषां निराकर्तुं शक्यते ।</p>
<lg>
  <l><note>पत्रोर्णं धौतकौशेयं बहुमूल्यं महाधनमित्यमरः ।</note>पत्रोर्णवारबाणादि<note>कञ‌्चुको वारबाणोऽस्त्रीत्यमरः ।</note> यच्च तद्देशसंभवम् ।</l>
  <l>तैरेवाकथितं नाम तच्च को वेदितुं क्षमः ॥</l>
</lg>
<p>तस्मान्न तेषां व्यवहारप्रसिद्धौ दौर्बल्यम् ।</p>
<lg>
  <l>निरुक्तादेश्च सिद्धेऽर्थे तन्निमित्तादिमात्रके ।</l>
  <l>व्यापारो न च पूर्वर्धप्रतिपत्तौ स्वरूपतः ॥</l>
</lg>
<p>निरुक्ते न तावल्लोकव्यवहारप्रसिद्धान्येव पदानि तद्गतक्रियानिमित्तशब्दप्रयोगभाक्त्वेन निरुच्यते । व्याकरणेनापि प्रसिद्धार्थानामेवाविनष्टस्वरूपान्वाख्यानमात्रं क्रियते तत्र प्रासङ्गिकमेव कियदप्यर्थनिरूपणम् । तानि स्वविषयादन्यत्र दुर्बलानामपि न बाधकानि ।</p>
<lg>
  <l>यस्य चान्विष्यमाणाऽपि प्रसिद्धिर्न भविष्यति ।</l>
  <l>कामं प्रदर्शितद्वारा तत्र कल्प्याऽऽश्रयिष्यते ॥</l>
</lg>
<lg>
  <l>विक्षिप्ता बहुरूपा च या संदेहप्रदायिनी ।</l>
  <l>अनन्योपायतामात्रे क्वचिदेव ग्रहीष्यते ॥</l>
</lg>
<lg>
  <l>न चार्थप्रत्ययानङ्गनिरुक्ताद्यप्यनर्थकम् ।</l>
  <l>षडङ्गवेदविज्ञानपूर्वकर्मक्रियाफलात् ॥</l>
</lg>
<p>यथा महाभारतनिर्वचनान्वाख्याने द्वैषायनेनोक्तम् ।</p>
<lg>
  <l>महत्त्वाद्भारतत्वाच्च महाभारतमुच्यते ।</l>
  <l>निरुक्तमस्य यो वेद सर्वपापैः प्रमुच्यते ॥</l>
</lg>
<p>इत्येवं निरुक्तव्याकरणाद्यङ्गानुगृहीतवेदाध्ययनजनितकर्मावबोधपूर्वकानुष्ठानायत्तत्वात् स्वर्गादिसिद्ध्यर्थापूर्वसिद्धेरव्युत्पन्नरूपे च ज्ञातेऽपि निरुक्तावगतधात्वर्थपूर्वकनामार्थज्ञान<pb n="229"/>द्वारवाक्यार्थप्रतिपत्तिपूर्वकानुष्ठानादेवादृष्टसिद्धिरिति म्लेच्छसिद्धपिकाद्यर्थग्रहणेऽपि निरुक्तादीनामर्थवत्ता सिद्धेति ॥ १० ॥</p>
</div> <!-- sūtra !-->
<trailer>(इति पिकनेमाधिकरणम् ॥ ५ ॥)</trailer>
</div> <!-- adhikaraṇa !-->
