<div type="adhikaraṇa" n="3">
<div type="sūtra" n="5">
<p><hi rend="bold">शिष्टाकोपे</hi>—एवं तावत्पुरुषार्थस्मृतीनामविरोधे विरोधे च प्रमाणत्वाप्रमाणत्वे निरूपिते संप्रति तु क्रत्वर्थानां यज्ञोपवीतोदकाचमनदक्षिणहस्ताचरणस्मृतीनां बहुश्रुत्यर्थमध्यपातिनीनां विरोधाविरोधमात्रमेव विचार्यते । तन्निर्णये तु कृते पूर्वाधिकरणाभ्यां प्रमाणत्वाप्रमाणत्वसिद्धिः ।</p>
<lg>
  <l>कथं पुनर्विरुद्धत्वं कथं वा न विरुद्धता ।</l>
  <l>श्रुत्यर्थविगुणत्वेन तदभावेन चेष्यते ॥</l>
</lg>
<p>यदि यज्ञोपवीतादीनि क्रतुमनुप्रवेश्यमानानि चोदकप्रयोगवचनाभ्यां न परिगृह्यन्ते निराक्रियन्ते वा ततो विरोधः । यदि पुनरानुगुण्यात्प्रकरणादिपठितवत्स्मृत्यनुमितवाक्यसंयोगेन क्रतुमनुप्रविशन्ति न च पूर्वगृहीतं किंचिद्बाधन्ते ततो न विरुद्धानीति । अन्यत्तु दर्शनं सत्यपि विरोधे प्रमाणप्रमेयबलाबलविसंवादात्संदेहः । तथा हि ।</p>
<lg>
  <l>श्रुतिस्मृत्योर्विरुद्धत्वे ज्ञातमेव बलाबलम् ।</l>
  <l>धर्मधर्मिविरोधे च धर्मिणो बलवत्तराः ॥</l>
</lg>
<p>वक्ष्यति हि “<hi rend="bold">अङ्गगुणविरोधे च तादर्थ्यादिति</hi>” । न चेह स्मार्तः कस्यचिदपि श्रौतस्य पदार्थस्य बाध आशङ्क्यते क्रमकालपरिमाणानि तु समस्तपदार्थधर्मत्वेन निश्चितानि । तत्र यदि प्रमाणबलाबलं बलीयस्ततो बलवच्छ्रुतिप्रमेयत्वाद्दुर्बलस्वभावैरपि क्रमादिभिराचमनादीनां बाधः प्रमेयबलाबलबलीयस्त्वे तु पदार्थधर्मेभ्यः क्रमादिभ्यः पदार्थत्वेनाऽऽचमनादयो बलीयांस इति सत्यपि स्मृत्याख्यप्रमाणे दुर्बलत्वे बलवदाश्रया<pb n="197"/>नपि स्वरूपेण दुर्बलान्क्रमादीनेव बाधिष्यन्ते ।</p>
<lg>
  <l>किं युक्तमविरुद्धत्वं क्रत्वर्थाङ्गस्मृतेरपि ।</l>
  <l>न तदर्थक्रियायां हि श्रुतं किंचन हीयते ॥</l>
</lg>
<p>यथैव विज्ञातबलाबलैरपि श्रुत्यादिभिः समाख्यापर्यन्तैर्यावन्तः शेषाः प्रमीयन्ते ते सर्वे शेषिकथंभावेन प्रार्थिता इत्थंभावेन सहानारभ्यवादाधीतैर्गृह्यन्ते ।</p>
<lg>
  <l>स्मृत्या तथैव संतुष्ट्या शिष्टाचारेण चार्पिताः ।</l>
  <l>गृह्यन्ते भावनाभाव्यैरपूर्वैः साधनांशवत् ॥</l>
</lg>
<p>कथंभावापेक्षितापूर्वोपकारस्याज्ञातपरिमाणाङ्गसाध्यत्वाद् यावत्किंचिद्येन केनचिदपि प्रमाणेन प्राप्नोति तत्सर्वमङ्गं भवति । तस्मादाचमनादीन्यपि यज्ञप्रयोगाङ्गानीत्युपन्यस्तेऽभिधीयते ॥ ५ ॥</p></div>

<div type="sūtra" n="6">
<lg>
  <l>न शास्त्रपरिमाणत्वात्पदार्थोऽभ्यधिको भवेत् ।</l>
  <l>शास्त्रितं परिमाणं हि कोऽतिक्रमितुमर्हति ॥</l>
</lg>
<lg>
  <l>शास्त्रेण हि पदार्थानां परिमाणं त्रिधा गतम् ।</l>
  <l>क्रमेयत्ताशुनिर्माणरूपं तदिह बाध्यते ॥</l>
</lg>
<lg>
  <l>द्वाभ्यां श्रुत्यादिषट्काभ्यां कालेयत्ताक्रमात्स्थितान् ।</l>
  <l>पदार्थाः प्रविशन्तो हि बाधेरन्स्मार्तलौकिकाः ॥</l>
</lg>
<p>सर्वे हि पदार्थाः प्रधानकालान्न विप्रक्रष्टव्या इति प्रयोगवचनेन प्रतिपादितं तत्र स्मार्तशिष्टलोकाचारप्रमाणकपदार्थानुष्ठानविक्षेपाद्दक्षिणैकहस्ताधीनविलम्बितानुष्ठानाच्च प्रधानप्रत्यासत्तिबाधप्रसङ्गः ।</p>
<p>समस्तप्रयोगकालाश्च पूर्वाह्णमध्यंदिनादयोऽतिक्रम्येरन् । क्रमश्च यः श्रुत्यर्थपाठस्थानमुख्यप्रवृत्तिवत्क्रमैरवगतः स च वैदिकपदार्थारूढतया विज्ञाताश्रयप्रमाणपरिमाणः सन्नन्यथात्वं क्षुतादिनिमित्ताचमनव्यवधानात्प्रतिपाद्येत । एवमायासस्रस्तोपवीतपुनःकरणव्यवधानेऽपि योजनीयम् ।</p>
<lg>
  <l>योह्यसावन्तः स्मार्तः पदार्थः क्रियते तदा ।</l>
  <l>तस्य क्रमप्रमाणं हि न श्रुत्याद्यवगम्यते ॥</l>
</lg><pb n="198"/>
<p>उक्तपरिमाणस्य क्रमस्य नान्यदपि किंचित्प्रमाणमवकल्पते । तथा श्रुत्याद्यवगतप्रचयशिष्टपदार्थपरिमाणमवश्यमध्वर्य्वादिभिरविस्मृतसमस्तपदार्थनिर्माणायावधारणीयम् । ततश्च प्रथमापरिकल्पितपश्चादागतस्मार्तपदार्थानुष्ठाने पूर्वावधारणभ्रंशात्समस्तकृताकृतानिरूपणादनिवृत्तवैगुण्याशङ्कस्य सम्यक्कृतत्वदार्ढ्यनिमित्तसंस्कारपाटवाभावादपूर्वदौर्बल्येन न्यूनफललाभप्रसङ्गः ।</p>
<lg>
  <l>तच्चातिशयवत्सर्वं सार्थवादाद्विधेर्गतम् ।</l>
  <l>न्यूनत्वाक्षमयाऽवश्यं विरुद्धां बाधते स्मृतिम् ॥</l>
</lg>
<p>परिमितश्रुत्याद्युपदेशातिदेशात्मकाङ्गशास्त्रपरिमाणत्वाद्वा न तद्वयतिरिक्ताङ्गशास्त्रावकाशः । सहकर्तव्यापगतेषु च पदार्थेषु सर्वात्मना त्वरमाणस्य यावानेवात्यन्ताशक्त्या कालविप्रकर्षो भवति तावन्मात्रमेव प्रयोगवचनोऽनुमन्यते । शक्तस्तु क्षणमात्रमपि यदि विक्षेपं कुर्यात्तदस्य प्रयोगवचनविधिर्न सहेत । तस्मात्रिविधस्यापि शास्त्रपरिमाणस्यान्यथाकरणान्नाऽऽचमनाद्यविरुद्धमिति । उच्यते ॥ ६ ॥</p></div>

<div type="sūtra" n="7">
<p>तेष्वदर्शनाद्विरोधस्येति वा समाप्तिः । अनन्तरसूत्रे विप्रतिपत्त्युपात्तविरोधाभावोक्तेरनुपयुज्यमानत्वादिह च प्रक्रान्तविरोधाभावस्यावश्यवचनीयत्वात् । उपयोगसद्भावेऽपि च काकाक्षिवदनुषङ्गेण तन्त्रेण चोभयसंबन्धात् ।</p>
<lg>
  <l>अपिवा कारणं दृष्टं यस्मादेषु न गृह्यते ।</l>
  <l>तस्मान्नाऽऽचमनादीनां क्रतुश्रुतिविरुद्धता ॥</l>
</lg>
<p>विरोधत्याजितश्रुतिविरुद्धता । विरोधत्याजितश्रुतिमूलस्य हि स्मरणस्य यस्य मूलान्तरमिदं नामेत्येवं संभवदुत्प्रेक्षामात्रेणोपप्लवते तत्राल्पेनैव प्रयासेन निराशङ्कमप्रमाणत्वं निश्चीयते ।</p>
<lg>
  <l>यत्र तूत्प्रेक्षयाऽप्यन्यत्कारणं नावलम्ब्यते ।</l>
  <l>अत्यन्तानन्यमूलत्वाच्छ्रुतितस्तत्प्रमाणता ॥</l>
</lg>
<p>न वाऽऽचमनादिस्मृतेः कामक्रोधलोभद्वेषमानलज्जादिकारणं किंचित्संभाव्यते यन्मूलत्वेन श्रुतिमूलत्वमपह्‌नूयेत ।</p>
<lg>
  <l>अनन्यमूलिकायां च श्रुतौ मूलेऽवधारिते ।</l>
  <l>विरोधेऽपि प्रमाणत्वं स्मृतेः श्रुत्या न वार्यते ॥</l>
</lg><pb n="199"/>
<lg>
  <l>इयत्ताक्रमकालाश्च श्रौतत्वाद्बलवत्तराः ।</l>
  <l>पदार्थधर्मभावात्तु दुर्बलत्वादबाधकाः ॥</l>
</lg>
<p>ननु पूर्वभावित्वात्प्रमाणबलाबलमेव प्रमेयबलाबलाज्ज्यायस्त्वेन प्रतिभाति । उच्यते—</p>
<lg>
  <l>नैव तावच्छ्रुतिस्मृत्योः स्वरूपेण विरुद्धता ।</l>
  <l>बलाबलपरीक्षा वा प्रमेयद्वारिका हि सा ॥</l>
</lg>
<p>प्रमेयगतं हि विरोधमालोच्य प्रमाणविरोधबुद्धिर्भवति ।</p>
<lg>
  <l>तद्यस्यामेव वेलायां विरोधो दृश्यते तयोः ।</l>
  <l>प्रमेययोः स्वरूपस्थं तस्मादेव बलाबलम् ॥</l>
</lg>
<lg>
  <l>येषां पदार्थधर्मत्वाद्दौर्बल्यं पूर्वनिश्चितम् ।</l>
  <l>न तेषां श्रुत्यवष्टम्भात्तत्पश्चादपगच्छति ॥</l>
</lg>
<lg>
  <l>पदार्थत्वेन येषां च बलीयस्त्वं निरूपितम् ।</l>
  <l>न स्मृतेर्दुर्बलत्वेन पुनस्तदपनीयते ॥</l>
</lg>
<lg>
  <l>नित्यमेवाप्रमाणं यत्तदेवं बाधमर्हति ।</l>
  <l>आपेक्षिकाप्रमाणं तु स्यात्प्रमाणमपेक्षया ॥</l>
</lg>
<lg>
  <l>न च प्रमेयदौर्बल्यबलीयस्त्वनिबन्धनम् ।</l>
  <l>प्राप्तं स्मृतिप्रमाणत्वं प्रमाणस्थेन बाध्यते ॥</l>
</lg>
<lg>
  <l>न च प्रमेयदौर्बल्ये सत्यपि श्रुतिबाधनम् ।</l>
  <l>तावता मन्दतेजस्त्वात्स्मृतिस्तां नैव बाधते ॥</l>
</lg>
<lg>
  <l>एतदेव श्रुतेः पार्श्वाद्बहु यत्र स्मृतिर्वृथा ।</l>
  <l>महास्मृत्याऽपि या काचिन्न शक्या बाधितुं श्रुतिः ॥</l>
</lg>
<lg>
  <l>युगपत्प्राप्तिहेतुश्च विरोधस्तुल्यकार्ययोः ।</l>
  <l>इह तु द्वयमप्येतन्नास्ति तेनाविरुद्धता ॥</l>
</lg>
<lg>
  <l>कालेयत्ताक्रमाणां हि सर्वान्ते प्राप्तिरिष्यते ।</l>
  <l>सुजघन्यप्रमाणोऽपि पदार्थः पूर्वमश्नुते ॥</l>
</lg>
<lg>
  <l>प्राप्तेषु हि पदार्थेषु क्रमः पश्चादपेक्षते ।</l>
  <l>यदा प्राप्तेष्वसौ क्लृप्तः केन पश्चाद्विरुध्यते ॥</l>
</lg><pb n="200"/>
<lg>
  <l>परिमाणमपि त्वार्थमविस्मरणसिद्धये ।</l>
  <l>स्वयमालोच्यते प्राज्ञैः स्मार्तैः सह तदिष्यते ॥</l>
</lg>
<p>न केनचित्प्रमाणेन पदार्थेयत्ता परिच्छिद्यते । तत्र यदि तेन विनाऽन्ये समस्तपदार्थस्मृतिहेतवो न स्युस्तत एतदप्येकं कारणमिति परिमाणमपि स्थाप्येत । तस्यामपि त्ववस्थायां यथा श्रौतमात्रपरिमाणमसमाप्य समाख्यापर्यन्तप्रापितपदार्थगतपरिमाणावधारणमाश्रीयते तथा स्मृत्याचारपर्यन्तावगतपरिमाणमाश्रयिष्यत इति निर्दोषम् ।</p>
<lg>
  <l>कालोऽपि च प्रयोगाङ्गं सर्वान्ते सोऽपि गृह्यते ।</l>
  <l>स्मार्तैः सह ससाहित्यमाशुत्वं वा प्रपत्स्यते ॥</l>
</lg>
<lg>
  <l>कालो ह्ययं प्रधानस्य सर्वाङ्गसहितस्य यः ।</l>
  <l>अङ्गैरविप्रकृष्टत्वमीदृशस्यैव चोद्यते ॥</l>
</lg>
<p>तस्माद्यत्किंचनप्रमाणकसर्वपदार्थप्राप्त्युत्तरकालापेक्षितसंबन्धः कालोऽपि नैव सर्वोपसंहारविरोधीति तेषु क्रमकालपरिमाणेष्वदर्शनाद्विरोधस्येत्युच्यते । यद्वा तेष्वाचमनादिषु क्रियमाणेष्वदर्शनाद्विरोधस्येति सूत्रार्थयोजना । अपि च—</p>
<lg>
  <l>शौचयज्ञोपवीतादेर्न स्वतन्त्रपदार्थता ।</l>
  <l>सर्वं ह्यङ्गप्रधानार्थं तेन न व्यवधायकम् ॥</l>
</lg>
<p>अतदङ्गेन हि तुल्यकक्षेण व्यवधानं भवति न सर्वपदार्थेन ।</p>
<lg>
  <l>वेदं कृत्वा यदा वेदिमकृत्वाऽऽचामति क्षुते ।</l>
  <l>वेदिमेव करोतिति स वक्तुं शक्यते तदा ॥</l>
</lg>
<lg>
  <l>वेदिरेव ह्यनाचम्य कुर्वतो विगुणी भवेत् ।</l>
  <l>तामेव सगुणां कर्तुं शुद्ध्या न व्यवधास्यते ॥</l>
</lg>
<p>इममेवार्थमभिप्रेत्य भाष्यकारेणोक्तं न <hi rend="bold">चैवंजातीयका अर्थाः पदार्थानां व्यवधातारो भवन्तीति</hi> । इतरथा ह्यङ्गप्रधानार्थत्वेऽनाश्रीयमाणे शून्यहृदयवचनमेवैततस्यात् ।</p>
<lg>
  <l>तस्मादाचमनादीनां क्रतुभिः संग्रहे सति ।</l>
  <l>पश्चात्प्राप्तक्रमेयत्ताकालशास्त्राविरोधिता ॥</l>
</lg>
<pb n="201"/>

<!-- this division is contained in sūtra 7 !-->
<div type="sūtra" n="udāharaṇākṣepa">
<head>( भाष्यकारोक्तोदाहरणाक्षेपः ।)</head>
<p>नन्विदं यज्ञोपवीतमुदाहर्तव्यम् । दर्शपूर्णमासादिषु ‘<hi rend="bold">उपव्ययते देवलक्ष्ममेव तत्कुरुते<note>तै॰ सं॰ ( २﻿—५﻿—११ ) ।</note></hi>’ इति क्रत्वङ्गत्प्रत्यक्षविधानात् । तथा काठके चानारभ्यवादविधिना सर्वयज्ञगतयजनयाजनसंबन्धोऽध्यापनाध्ययनसंबन्धश्च श्रूयते । <hi rend="bold">‘प्रसृतेन वै यज्ञेन देवा स्वर्गं लोकमायन्नपसृतेनासुरान्पराभावयन् । प्रसृतो ह वै यज्ञोपवीतिनो यज्ञोऽप्रसृतोऽनुपवीतिनो यद्वै किं च ब्राह्मणो यज्ञोपवीत्यधीते यजत एव तत्तस्माद्यज्ञोपवीत्येवाधीयीत याजयेद्यजेत वा यज्ञस्य प्रसृत्या<note>तै॰ आ॰ ( २﻿—२) ।</note> इति’</hi> । तथाऽऽचमनविधिरपि ‘दक्षिणत उपवीयोपविश्य हस्ताववनिज्य त्रिराचम्य द्विः परिमृज्य दर्माणां महदुपस्तीर्योपस्थं कृत्वा प्राङ्मुख उपविश्य स्वाध्यायमधीयीत’ इति यद्यपि ब्रह्मयज्ञप्रकरणे श्रूयते तथाऽपि वेदोच्चारणसंबन्धात्तदङ्गत्वेनापि तावज्ज्ञायमानं सर्वयज्ञानां मन्त्रवत्प्रयोगित्वात्तदङ्गं भवति । तथा च <hi rend="bold">“न सोमेनोच्छिष्टा भवन्ति”</hi> इति प्राप्ताचमनप्रतिषेधार्थमेवावधार्यते । दक्षिणाचारत्वं तु﻿—</p>
<lg>
  <l>यत्राऽऽहत्य विधानेन स्यात्सव्याञ्जलिचोदना ।</l>
  <l>तस्मादेव निवर्तेत नान्यन्नाऽऽशङ्क्यतेऽपि तत् ॥</l>
</lg>
<p><hi rend="bold">“यथा वै दक्षिणः पाणिरेवं देवयजनम्”</hi> इति प्रागुदक्प्रवणविधिपरे वाक्ये देवयजनवद्यज्ञाङ्गत्वौचित्यादुपमानमवकल्पते । तेन नात्रैकमपि विरोधबाधशङ्कायोग्यमित्यनुदाहरणानि । तस्मान्नैवैतदधिकरणान्तरम् ।</p>
<lg>
  <l>वेदाविरुद्धशाक्यादिवचसामप्रामाण्यनिरूपणम् ।</l>
</lg>
<p>सूत्राणि तु पूर्वाधिकरणाक्षेपपरिहारसूत्रत्वेनैव व्याख्यातव्यानि । यत्तर्हि वेदविहितं न बाधते शिष्टान्वा वेदविदो न कोपयति । विहाराराममण्डलकरणवैराग्यध्यानाभ्यासाहिंसासत्यवचनदमदानदयादि, तद्‌बुद्धादिभाषितं प्रमाणेनाविरुद्धमिति चेत् । <hi rend="bold">न । शास्त्रपरिमाणत्वात्</hi> ।</p>
<p>परमितान्येव हि चतुर्दशाष्टादश वा विद्यास्थानानि धर्मप्रमाणत्वेनःशिष्टैः परिगृहीतानि <note>उपवेदाः﻿—आयुर्वेदधनुर्वेदगर्न्धवेवदाः । अङ्गानि﻿—शिक्षादीनि । उपाङ्गं﻿—पूर्वोत्तरमीमांसाद्वयम् । दण्डनीतिः﻿—अर्थशास्त्रमित्यर्थः ।</note>वेदोपवेदाङ्गोपाङ्गाष्टादशधर्मसंहितापुराणशास्त्रशिक्षादण्डनीतिसंज्ञकानि, न च तेषां मध्ये बौद्धार्हतादिग्रन्थाः स्मृता गृहीता वा ।</p>
<lg>
  <l>प्रतिकञ्चुकरूपेण पूर्वशास्त्रार्थगोचरम् ।</l>
  <l>यदन्यत्क्रियते तस्य धर्मं प्रत्यप्रमाणता ॥</l>
</lg><pb n="202"/>
<p>तथा च प्रायश्चित्तादिदानकाले यो वाक्यमात्मीयमन्यकविकृतं वा श्लोकं सूत्रं वोच्चार्य मानवादिप्रायश्चित्तं दद्यान्न कश्चिदपि धर्मार्थं प्रतिपद्येत ।</p>
<lg>
  <l>वेदेनैवाभ्यनुज्ञाता येषामेव प्रवक्तृता ।</l>
  <l>नित्यानामभिधेयानां मन्वन्तरयुगादिषु ॥</l>
</lg>
<lg>
  <l>तेषां विपरिवर्तेषु कुर्वतां धर्मसंहिताः ।</l>
  <l>वचनानि प्रमाणानि नान्येषामिति निश्चयः ॥</l>
</lg>
<p>तथा च <hi rend="bold">“मनोर्ऋचः सामिधेन्यो भवन्ति”</hi> इत्यस्य विधेर्वाक्यशेषे श्रूयते <hi rend="bold">“मनुर्वै यत्किंचिदवदत्तद्भेषजं भेषजतायै”</hi> इति प्रायश्चित्ताद्युपदेशवचनं पापव्याधेर्भेषजम् ।</p>
<lg>
  <l>न वैतच्छ्रुतिसामान्यमात्रं नित्येऽपि संभवात् ।</l>
  <l>यज्ञेऽध्वर्युरिव ह्यस्ति मनुर्मन्वन्तरे सदा ॥</l>
</lg>
<lg>
  <l>प्रतिमन्वन्तरं चैवं स्मृतिरन्या विधीयते ।</l>
  <l>स्थिताश्च मनवो नित्यं कल्पे कल्पे चतुर्दश ॥</l>
</lg>
<lg>
  <l>तेन तद्वाक्यचेष्टानां सर्वदैवास्ति संभवः ।</l>
  <l>तदुक्तिज्ञापनाद्वेदो नानित्योऽतो भविष्यति ॥</l>
</lg>
<lg>
  <l>प्रतियज्ञं भवन्त्यन्ये सर्वदा षोडशर्त्विजः ।</l>
  <l>आदिमत्त्वं च वेदस्य न तच्चरितबन्धनात् ॥</l>
</lg>
<p>उक्तं च﻿—</p>
<lg>
  <l>यथर्तावृतुलिङ्गानि नानारूपाणि पर्यये ।</l>
  <l>दृश्यन्ते तानि तान्येव तथा भाति युगादिषु ॥ इति ।</l>
</lg>
<lg>
  <l>इतिहासपुराणं च कृत्रिमत्वेन निश्चिते ।</l>
  <l>तथाऽप्यकृत्रिमे वेदे तद्विद्यात्वेन संमतम् ॥</l>
</lg>
<p>एवं ह्यपनिषत्सूक्तम् । <hi rend="bold">‘ऋग्वेदं भगवोऽध्येमि यजुर्वेदं सामवेदमथर्ववेदं चतुर्थमितिहासं पुराणं पञ्चमम्’ इति</hi> । तेन प्रतिकल्पमन्वन्तरयुगनियतनित्यऋषिनामाभिधेयकृत्रिमविद्यास्थानकारा ये वेदेऽपि मन्त्रार्थवादेषु श्रूयन्ते तत्प्रणीतान्येव विद्यास्थानानि धर्मज्ञानाङ्गत्वेन संमतानि । तथा च ऋग्वेदादिविहितयज्ञाङ्गभ्रेषप्रायश्चित्तविशेषानभिधाय <hi rend="bold">‘यद्यविज्ञात इति’</hi> प्रायश्चित्तान्तरं विदधत् त्रैविद्यवृद्धस्मृतिविहितविनष्टोद्देशेनैवविदधातीति गम्यते । अन्यथा हि प्रत्यक्षवेदविहितं सर्वं विज्ञातमूलविशेषत्वादविज्ञातमूलत्वेनानभिधेयमेव स्यात् । यदि च स्मर्यमाणवेदमूलग्रन्थनिबन्धनानामविज्ञातृवेदविशे<pb n="203"/>षपूर्वकत्वेनापि स्थितानां प्रामाण्यं नाऽऽश्रीयेत तथा सति नैवाविज्ञातमूलं किंचिद्यज्ञे क्रियत इति तद्विनष्टप्रायश्चित्तविधिर्नैवोपपद्येत ।</p>
<lg>
  <l>तस्माद्यान्येव शास्त्राणि वेदमूलानतिक्रमात् ।</l>
  <l>अवस्थितानि तैरेव ज्ञातो धर्मः फलप्रदः ॥</l>
</lg>
<lg>
  <l>यथैवान्यायविज्ञाताद्वेदाल्लेख्यादिपूर्वकात् ।</l>
  <l>शूद्रेणाधिगताद्वापि धर्मज्ञानं न संमतम् ॥</l>
</lg>
<lg>
  <l>तथाऽतिक्रान्तवेदोक्तमर्यादाव्यहारिणाम् ।</l>
  <l>संवादिष्वपि वाक्येषु नेष्यते धर्महेतुता ॥</l>
</lg>
<lg>
  <l>स्मर्यन्ते च पुराणेषु धर्मविप्लुतिहेतवः ।</l>
  <l>कलौ शाक्यादयस्तेषां को वाक्यं श्रोतुमर्हति ॥</l>
</lg>
<lg>
  <l>यथा कृतककर्पूरसुवर्णादिषु दीयते ।</l>
  <l>यद्बीजं तदपि व्यक्तमग्राह्यत्वात्प्रलीयते ॥</l>
</lg>
<p>तेन कर्मानुरूप्यसामान्यतो दृष्टार्थापत्तिबलात्तदभिप्रायकल्पितधर्माभासमध्यपतितं सन्मूलमप्यहिंसादि श्वदृति निक्षिप्तक्षीरवदनुपयोग्यविश्रम्भणीयं च तन्मात्रोपलब्धं भवतीत्यवश्यं
यावत्परिगणितधर्मशास्त्रेभ्यो नोपलभ्यते तावदग्राह्यं भवति ।</p>
<lg>
  <l>यदा शास्त्रान्तरेणैव सोऽर्थः स्पष्टोऽवधार्यते ।</l>
  <l>तदा तेनैव सिद्धत्वादितरत्स्यादनर्थकम् ॥</l>
</lg>
<p>तस्माद्यावत्परिगणितवेदादिशास्त्रव्यतिरिक्तनिबन्धनं तद्धर्मप्रमाणत्वेन नापेक्षितव्यमिति ।</p>
</div> <!-- sūtra !-->

<div type="sūtra" n="sadācāraprāmāṇyanirūpaṇam">
<head>( सदाचारप्रामाण्यनिरूपणम् । )</head>
<p>यत्त्वेतत् । <hi rend="bold">अपि वा कारणाग्रहणे प्रयुक्तानि प्रतीयेरन्, इति</hi> सूत्रम् । अत्र सदाचारानुदाहृत्य त्रिवर्गसिद्धयर्थं विचार्यते । तद्विपरीतसंकीर्णव्यवहारिषु शिष्टेष्वपथ्यकारिवैद्यातुरवदविस्रम्भणीयचरितत्वात्संभाव्यमानवेदमूलत्वाच्च धर्मसंशयं दर्शयित्वा <hi rend="bold">“धर्मस्य शब्दमूलत्वादशब्दमनपेक्ष्यम्” इति</hi> पूर्वः पक्षः क्व चिच्च <hi rend="bold">“विरोधे त्वनपेक्ष्यम्”</hi> इत्येतन्न्यायानुसारेण । सदाचारेषु हि दृष्टो धर्मव्यतिक्रमः साहसं च महतां प्रजापतीन्द्रवसिष्ठविश्वामित्रयुधिष्ठिरकृष्णद्वैपायनभीष्मधृतराष्ट्रवासुदेवार्जुनप्रभृतीनां बहूनामद्यतनानां च । प्रजापतेस्तावत्प्रजापतिरुषसमभ्यैत्स्वां दुहितरम् । इत्यगम्यागमनरूपादधर्माचरणाद्धर्मव्यतिक्रमः । इन्द्रस्यापि<note>गौतमधर्मपत्न्यहिल्यागमनरूपो धर्मव्यतिक्रमो बोध्यः ।</note> । तत्पदस्थस्य च नहुषस्य परदाराभियोगाद्धर्मव्यतिक्रमः । तथा वसिष्ठस्य पुत्रशोकार्तस्य जलप्रवेशात्मत्यागसाहसम् । विश्वामित्रस्य चाण्डालयाजनम् । वसिष्ठवत्पुरूरवसः प्रयोगः । कृष्णद्वैपायनस्य गृहीतनैष्ठिकब्रह्मचर्यस्य विचित्रवीर्यदारेष्वपत्योत्पादनप्रसङ्गः । भीष्मस्य च <pb n="204"/>सर्वाश्रमधर्मव्यतिरेकेणावस्थानम् । अपत्नीकस्य च रामवत्क्रतुप्रयोगः । तथाऽन्धस्य धृतराष्ट्रस्येज्या पाण्डवर्जितैर्धनैरित्यनधिकृतक्रिया । तथा युधिष्ठिरस्य कनीयोर्जितभ्रातृजायापरिणयनमाचार्यब्राह्मणवधार्थमनृतभाषणं च । वासुदेवार्जुनयोः प्रतिषिद्धमातुलदुहितृरुक्मिणी सुभद्रापरिणयनम्, उभौ <note>उभौ मध्वासवक्षीवौ दृष्टौ मे केशवार्जुनौ ।</note>भध्वासवक्षीबाविति सुरापानाचरणम् । अद्यत्वेऽप्यहिच्छत्रमथुरानिवासिब्राह्मणीनां सुरापानम् । केसर्यश्वाश्वतरखरोष्ट्रोभयतोदद्दानप्रतिग्रहविक्रयव्यवहारभार्यापत्यमित्रसहभोजनाद्युदीच्यानाम् । मातुलदुहित्रुद्वाहासन्दीस्थभोजनादीनि दाक्षिणात्यानाम् । मित्रस्वजनोच्छिष्टस्पृष्टभोजनं सर्ववर्णपरस्परस्पृष्टताम्बूलादनतदवसानानाचमननिर्णेजकधौतगर्दभारूढवस्त्रपरिधानब्रह्महत्यातिरिक्तमहापातककार्यपरिहरणादीन्युभयेषाम् । अतिस्थूलानि प्रतिपुरुषजातिकुलावस्थितसूक्ष्मस्वधर्मव्यतिक्रमणानि त्वनन्तभेदानि सर्वत्र विगानहेतुदर्शनानि च प्रायेणैव संभवन्तीति नैवंजातीयकमिश्रसदाचारधर्मत्वाध्यवसानसंभवः । किं च ।</p>
<lg>
  <l>के शिष्टा ये सदाचाराः सदाचाराश्च तत्कृताः ।</l>
  <l>इतीतरेतराधीननिर्णयत्वादनिर्णयः ॥</l>
</lg>
<p>ननु ।</p>
<lg>
  <l>सदाचारप्रमाणत्वं मन्वादिभिरपि स्मृतम् ।</l>
  <l>आत्मतुष्टिः स्मृताऽन्या तैर्धर्मे सा चानवस्थिता ॥</l>
</lg>
<p>यथाभ्यासं ह्याशयवैचित्र्येण शुभाशुभोभयहीनक्रियानुष्ठायिनामात्मतुष्टिरपि विचित्रैव भवति । तथा हि ।</p>
<lg>
  <l>कस्यचिज्जायते तुष्टिरशुभेऽपि हि कर्मणि ।</l>
  <l>शाक्यस्येव कुहेतूक्तिवेदब्राह्मणदूषणे ॥</l>
</lg>
<p>तथा हि ।</p>
<lg>
  <l>पशुहिंसादिसंबन्धे यज्ञे तुष्यन्ति हि द्विजाः ।</l>
  <l>तेभ्य एव हि यज्ञेभ्यः शाक्याः क्रुध्यन्ति पीडिताः ॥</l>
</lg>
<p>तथा ।</p>
<lg>
  <l>शुद्रान्नभोजनेनापि तुष्यन्त्यन्ये द्विजातयः ।</l>
  <l>स्वमातुलसुतां प्राप्य दाक्षिणात्यस्तु तुष्यति ॥</l>
</lg>
<lg>
  <l>अन्ये तु सव्यलीकेन मनसा तन्न कुर्वते ।</l>
</lg>
<p>ततश्चानवस्थितत्वाद्यथैवाऽऽत्मनस्तुष्टिरेव चेत्येतन्मनुवचनं कथमप्यन्यथा नेतव्यम् । एवमाचारश्चैव साधूनामित्येतदपीति ।</p><pb n="205"/>
<lg>
  <l>स्वयमज्ञातमूलाश्च शिष्टाचारप्रमाणताम् ।</l>
  <l>वदन्तोऽपि न शोभन्ते स्मृतिकारास्ततोऽधिकाः ॥</l>
</lg>
<p>स्मृतिकारवचनार्थो हि शिष्टैराचरितव्यः शिष्टत्वाय । अन्यथा हि तदनपेक्षाः स्वातन्त्र्येण व्यवहरमाणा दुष्टा भवेयुर्न शिष्टाः ।</p>
<lg>
  <l>न च तेषां श्रुतिर्मूलं व्यवहारस्य दृश्यते ।</l>
  <l>यदि च स्यात्परोक्षाऽपि स्मर्येतैव ह्यसौ ध्रुवम् ॥</l>
</lg>
<p>तस्मान्निर्मूलत्वादनपेक्षाणि शिष्टाचरणानीति प्राप्तेऽभिधीयते ।</p>
<p><hi rend="bold">“अपि वा कारणाग्रहणे प्रयुक्तानि प्रतीयेरन्”</hi></p>
<lg>
  <l>दृष्टकारणहीनानि यानि कर्माणि साधुभिः ।</l>
  <l>प्रयुक्तानि प्रतीयेरन्धर्मत्वेनेह तान्यपि ॥</l>
</lg>
<lg>
  <l>शरीरस्थितये यानि सुखार्थं वा प्रयुञ्जते ।</l>
  <l>अर्थार्थं वा न तेष्वस्ति शिष्टानामेव धर्मधीः ॥</l>
</lg>
<lg>
  <l>धर्मत्वेन प्रपन्नानि शिष्टैर्यानि तु कानिचित् ।</l>
  <l>वैदिकैः कर्तृसामान्यात्तेषां धर्मत्वमिष्यते ॥</l>
</lg>
<lg>
  <l>प्रदानानि जपो होमो मातृयज्ञादयस्तथा ।</l>
  <l>शक्रध्वजमहोयात्रा देवतायतनेषु च ॥</l>
</lg>
<lg>
  <l>कन्यकानां च सर्वासां चतुर्थ्याद्युपवासकाः ।</l>
  <l>प्रदीपप्रतिपद्दानमोदकापूपपायसाः ॥</l>
</lg>
<p>अनग्निपक्वमाघसप्तमीपौर्णमासीफाल्गुनीप्रतिपद्वसन्तोत्सवादीनां नियमक्रियाप्रमाणं न शास्त्रादृते किंचिदस्ति । स्मृतिकाराश्चाऽऽचारश्चैव <hi rend="bold">‘साधूनां देशजातिकुलधर्माश्चाऽऽम्नायैरविरुद्धाः प्रमाणमिति’</hi> वेदाविरुद्धानामाचाराणां सामान्यतः प्रामाण्यमनुमन्यन्ते । तथाऽनध्यायाधिकार ऊर्ध्वं भोजनादुत्सव इति देशनगरोत्सवप्रामाण्याश्रयणम् । वेदेऽपि च महाव्रते प्रेङ्खमारुह्य होता शंसतीत्येतद्वाक्यशेषे श्रूयते, <hi rend="bold">यदा वै प्रजा मह आविशन्ति प्रेङ्खं तर्ह्यारोहन्तीति</hi> । महःशब्दवाच्योत्सवप्रसिद्धिरनूदिता । यत्तु परिमितशास्त्रप्रमेयत्वाद्धर्माधर्मयोरिह च तदसंभवादित्युक्तम् तद्वेदमूलत्वानुमानात्पूर्ववदेव प्रत्यास्वेयम् । न च स्मृतिर्निर्मूला । विस्तरवचनानामपि प्रपाठकमात्रेणोपसंहारात्किमुत संक्षेपवचनस्य । शक्यं च स्मृत्यनुरूपमेव वेदवचनमनुमातुम् । तथा हि ।</p>
<lg>
  <l>शिष्टैराचर्वमाणानां सतां गोदोहनादिवत् ।</l>
  <l>फलसंबन्धमप्राप्तं बोधयच्छास्त्रमर्थवत् ॥</l>
</lg>
<p>न हि तदेवैकं शास्त्रप्रमाणकं यस्य स्वरूपमपि तत एवावगन्तव्यम् । अनेकाकारस्य <pb n="206"/>हि प्रमेयस्य कश्चिदेवाऽऽकारः केनचित्प्रमाणेन प्रमीयते । तत्र प्रत्यक्षाद्यवगतेऽप्याचारस्वरूपे दधिगोदोहनादिवत्फलसंबन्धः शास्त्रेणावगम्यते । यागादिष्वपि च नैव स्वरूपज्ञानेन शास्त्रमपेक्षितम् । फलसंबन्धमात्रस्यैवातीन्द्रियत्वेन तदपेक्षितत्वात् । अतो न नामोपलक्षणान्तरेण शास्त्रं प्रवृत्तमुपलभ्य शिष्टाः प्रवृत्ताः सर्वकालं तु शिष्टव्यवहारशास्त्रयोरवियोगाद्व्यवहारादेवापोद्धृत्य केचित्स्वर्गादिसाधनत्वेन नियम्यमानाः कादाचित्कत्वपरित्यागेन नित्यप्रयोज्या विज्ञायन्ते । तेषां चाऽऽर्यावर्तनिवासिशिष्टप्रयोज्यत्वमेवोपलक्षणं वेदेनापि सरस्वतीविनशनप्लक्षप्रस्रवणादिवदुपात्तमिति शक्यमनुमातुम् ।</p>
<lg>
  <l>ननु शास्त्रार्थकारित्वाच्छिष्टत्वं गम्यते यदा ।</l>
  <l>शिष्टत्वेन च शास्त्रोक्तिरित्यन्योन्याश्रयं भवेत् ॥</l>
</lg>
<lg>
  <l>नैव तेषां सदाचारनिमित्ता शिष्टता मता ।</l>
  <l>साक्षाद्विहितकारित्वाच्छिष्टत्वे सति तद्वचः ॥</l>
</lg>
<p>प्रत्यक्षवेदविहितधर्मक्रियया हि लब्धशिष्टत्वव्यपदेशा यत्परम्पराप्राप्तमन्यदपि धर्मबुद्धया कुर्वन्ति तदपि स्वर्ग्यत्वाद्धर्मरूपमेव ।</p>
<lg>
  <l>तद्यथा शुश्रुवान्विद्वाननूचानश्च वैदिकः ।</l>
  <l>पुनस्तल्लक्षितो वेदे तेनैवाध्ययनादिषु ॥</l>
</lg>
<p>तेनाहोरात्रपौर्वापर्यवदनादित्वाद्वेदतदर्थानामितरेतराश्रयत्वाप्रसङ्गः । स्मृतिरप्याचारं वेदवचनं वोपलभ्याभ्यनुज्ञानायैव प्रवृत्तेत्यदोषः ।</p>
<lg>
  <l>यत्तु हेत्वन्तरं दृष्टवा वेदमूलनिवारणम् ।</l>
  <l>प्रत्यक्षवेदमूलेऽपि तद्‌दृष्टेस्तदकारणम् ॥</l>
</lg>
<p>वेदेऽपि हि बहून्येव दृष्टार्थगन्धस्पृष्टानि विधीयन्त इति न तावता वेदमूलत्वाभावः ।</p>
<p>यानि तु म्लेच्छादिसमानानि नियतानियतक्रियान्तराण्यर्थसुखसाधनकृषिसेवावाणि ज्यादीनि मृष्टान्नपानमृदुशयनासनरमणीयगृहोद्यानालेख्यगीतनृत्यगन्धपुष्पादिकर्माणि प्रसिद्धानि तेषु नैव कस्यचिद्धर्मत्वाशङ्काऽस्तीति न तत्सामान्यतो दृष्टेनेतरनिराक्रियोपपत्तिः केषांचिद्वा धर्मत्वाभ्युपगमान्न सर्वेषामेव तत्प्रसङ्गः । किं तु﻿—</p>
<lg>
  <l>देवब्राह्मणपूजादि यत्तेषामपि किंचन ।</l>
  <l>तत्रेष्टमेव धर्मत्वं चिष्टाचारमतं हि तत् ॥</l>
</lg>
<lg>
  <l>लोके हि कश्चिदाचारः शिष्टत्वेन विशिष्यते ।</l>
  <l>कश्चित्तु प्राणिसामान्यप्राप्तस्तैरपि संगतः ॥</l>
</lg>
<lg>
  <l>तत्र यः कार्यरूपेण शिष्टानेवानुवर्तते ।</l>
  <l>स एव केवलो धर्मो नेतरः प्राणिमात्रगः ॥</l>
</lg><pb n="207"/>
<lg>
  <l>एतेन वैदिकानन्तधर्मधीसंस्कृतात्मनाम् ।</l>
  <l>आत्मतुष्टेः प्रमाणत्वं प्रसिद्धं धर्मशुद्धये ॥</l>
</lg>
<p>तथैव बहुकालाभ्यस्तवेदतदर्थज्ञानाहितसंस्काराणां वेदनियतमार्गानुसारिप्रतिभानां नोन्मार्गेण प्रतिभानं संभवतीत्याश्रित्योच्यते । “यदेव किंचनानूचानोऽभ्यूहत्यार्षं तद्भवतीति” । वैदिकवासनाजनितत्वाद्वेद एव स भवति ।</p>
<p>तथा हि﻿—</p>
<lg>
  <l>यथा रुमायां लवणाकरेषु मेरौ यथा वोज्ज्वलरुक्मभूमौ ।</l>
  <l>यज्जायते तन्मयमेव तत्स्यात्तथा भवेद्वेदविदात्मतुष्टिः ॥</l>
</lg>
<lg>
  <l>एवं च विद्वद्वचनाद्विनिर्गतं प्रसिद्धरूपं कविभिर्निरूपितम् ।</l>
  <l>सतां हि संदेहपदेषु वस्तुषु प्रमाणमन्तःकरणप्रवृत्तयः ॥ इति ।</l>
</lg>
<p>बहुदिनाभ्यस्तधर्मव्याप्तात्मनो हि न कथंचिद्धर्मकरणरूपात्मतुष्टिरन्यत्र संभवतीति धर्मत्वेनाभ्यनुज्ञायते ।</p>
<lg>
  <l>यद्वा शिष्टात्मतुष्टीनां वचनादेव धर्मता ।</l>
  <l>पुण्यकृद्धयानवत्तस्मादाचारेष्वपि सा तथा ॥</l>
</lg>
<lg>
  <l>यथा वा वरदानादौ देवताराधनोद्भवे ।</l>
  <l>यद्वक्ष्यसि स मन्त्रस्ते विषघ्न इति मन्त्रिते ॥</l>
</lg>
<lg>
  <l>लोकः स्मरति तं मन्त्रं विषापहरणादिषु ।</l>
  <l>यथा वा सर्पसिद्धान्ते नकुलो यां किलौषधिम् ॥</l>
</lg>
<lg>
  <l>दर्न्तैर्गृह्णाति तामाहुः समस्तविषहारिणीम् ।</l>
  <l>यथा वा यां भुवं कश्चिदध्यावसति पुण्यकृत् ॥</l>
</lg>
<lg>
  <l>तत्संपर्कपवित्रत्वात्सेष्यते पुण्यकारणम् ।</l>
  <l>तथाऽऽचारात्मतुष्टयादिधर्म्यं धर्ममयात्मनाम् ॥</l>
</lg>
<lg>
  <l>वेदोक्तमिति निश्चित्य ग्राह्यं धर्मबुभुत्सुभिः ॥ इति ।</l>
</lg>
<p>यत्तु प्रजापतिरुषसमभ्यैत्स्वां दुहितरमहल्यायां मैत्रेय्यामिन्द्रो जार आसीदित्येवमादिदर्शनादितिहासदर्शनाच्च शिष्टाचारेषु धर्मातिक्रमं पश्यद्भिः शिष्टाचारप्रामाण्यं दुरध्यवसानमिति । तत्रोच्यते﻿—</p>
<lg>
  <l>श्रुतिसामान्यमात्राद्वा न दोषोऽत्र भविष्यति ।</l>
  <l>मनुष्यप्रतिषेधाद्वा तेजोबलवशेन वा ॥</l>
</lg>
<lg>
  <l>यथा वा न विरुद्धत्वं तथा तद्गमयिष्यति ॥</l>
</lg><pb n="208"/>
<p>प्रजापतिस्तावत्प्रजापालनाधिकारादादित्य एवोच्यते । स चारुणोदयवेलायामुषसमुद्यन्नम्यैत, सा तदागमनादेवोपजायत इति तद्दुहितृत्वेन व्यपदिश्यते तस्यां चारुणकिरणाख्यबीजनिक्षेपात्स्त्रीपुरुषयोगवदुपचारः । एवं समस्ततेजाः परमैश्वर्यनिमित्तेन्द्रशब्दवाच्यः सवितैवाहनि लीयमानतया रात्रेरहल्याशब्दवाच्यायाः क्षयात्मकजरणहेतुत्वाज्जीर्यत्यस्मादनेनैवोदितेनेत्यादित्य एवाहल्याजार इत्युच्यते न तु परस्त्रीव्यभिचारात् । नहुषेण पुनः परस्त्रीप्रार्थननिमित्तानन्तरकालाजगरत्वप्राप्त्यैवाऽऽत्मनो दुराचारत्वं प्रख्यापितम् । शच्याश्च पतिभक्तिनिमित्तपुण्यातिशयजनिततन्निराकरणावाप्तप्रभावलाभः ख्यात एव ।</p>
<lg>
  <l>वसिष्ठस्यापि यत्पुत्रशोकव्यामोहचेष्टितम् ।</l>
  <l>तस्याप्यन्यनिमित्तत्वान्नैव धर्मत्वसंशयः ॥</l>
</lg>
<p>यो हि सदाचारः पुण्यबुद्धया क्रियते स धर्मादर्शत्वं प्रतिपद्येत यस्तु कामक्रोधलोभमोहशोकादिहेतुत्वेनोपलभ्यते स यथाविधिप्रतिषेधं वर्तिष्यते । तेन विश्वामित्रस्यापि यद्रागद्वेषपूर्वकमपि तपोबलारूढस्य चरितं सत्सर्वं बलवतः पथ्यमित्यनेन न्यायेन महान्ति च तपांसि कृत्वा तानि क्षयं नयत उत्तरकालं वा पापविशुद्धिं प्रायश्चित्तैः प्रतिकुर्वाणस्य जीर्यत्यपि । मन्दतपसां गजैरिव महावटकाष्ठादिभक्षणमात्मविनाशायैव स्यात् । द्वैपायनस्यापि, <hi rend="bold">“गुरुनियोगादपतिरपत्यलिप्सुर्देवराद्गुरुप्रेरितादृतुमतीयात् ”</hi>
इत्येवमागमान्मातृसंबन्धभ्रातृजायापुत्रजननं, प्राक्कृतपश्चात्करिष्यमाणतपोबलेन नातिदुष्करम् । अन्योऽपि यस्तादृक्‌तपोवलो निर्वहेत्स कुर्यादेव । रामभीष्मयोस्तु स्रेहपितृभक्तिवशात् । विद्यमानधर्ममात्रार्थदारयोरेवं साक्षाव्द्यवहितापत्यकृतपित्रानृण्ययोर्यागसिद्धिः हिरण्मयसीताकरणं च लोकापवादभिया त्यक्तसीतागतानृशंस्याभावाशङ्कानिवृत्त्यर्थम् । भीष्मश्च ।</p>
<lg>
  <l>भ्रातॄणामेकजातानामेकश्चेत्पुत्रवान्भवेत् ।</l>
  <l>सर्वे तेनैव पुत्रेण पुत्रिणो मनुरब्रवीत् ॥</l>
</lg>
<p>इत्येवं विचित्रवीर्यक्षेत्रजपुत्रलब्धपित्रनृणत्वः केवलयज्ञार्थपत्नीसंबन्ध आसीदित्यर्थापत्त्याऽनुक्तमपि गम्यते ।</p>
<lg>
  <l>यो वा पिण्डं पितुः पाणौ विज्ञातेऽपि न दत्तवान् ।</l>
  <l>शास्त्रार्थातिक्रमाद्भीतो यजेतैकाक्यसौ कथम् ॥</l>
</lg>
<p>धृतराष्ट्रोऽपि व्यासानुग्रहादाश्चर्यपर्वणि पुत्रदर्शनवत्क्रतुकालेऽपि दृष्टवानेव । शापानुग्रहसमर्था महर्षयः श्रूयन्ते । तद्यथैव तद्वचनादसावन्धो जातो विज्ञायते तथा यज्ञानुष्ठानवचनात्तावति काले दृष्टवानित्यर्थापत्त्या सुज्ञानम् । यद्वा, “यजदेवपूजासंगति<pb n="209"/>करणदानेषु” इति दानार्थ एवायं यजिर्भविष्यति क्रतुफलसमानि च दानतपश्चरणादीन्यपि श्रूयन्ते तत्कारणात्क्रतुक्रियोपचारः ।</p>
<lg>
  <l>या चोक्ता पाण्डुपुत्राणामेकपत्नीविरुद्धता ।</l>
  <l>साऽपि द्वैपायनेनैव व्युत्पाद्य प्रतिपादिता ॥</l>
</lg>
<lg>
  <l>यौवनस्थैव कृष्णा हि वेदिमध्यात्समुत्थिता ।</l>
  <l>सा च श्रीः श्रीश्च भूयोभिर्भुज्यमाना न दुष्यति ॥</l>
</lg>
<p>अत एव चोक्तम्﻿—</p>
<lg>
  <l>
    <seg type="pāda">इदं च तत्राद्भुतरूपमुत्तमं</seg>
    <seg type="pāda">जगाद विप्रर्षिरतीतमानुषः ।</seg>
  </l>
  <l>
    <seg type="pāda">महानुभावा किल सा सुमध्यमा</seg>
    <seg type="pāda">बभूव कन्यैव गते गतेऽहनि ॥ इति ।</seg>
  </l>
</lg>
<p>न हि मानषीष्वेवमुपपद्यते । तेनातीतमानुषमित्युक्तम् । अत एव वासुदेवेन कर्ण उक्तः “षष्ठे च त्वामहनि द्रौपदी पर्युपस्थास्याति” इति । इतरथा हि कथं प्रमाणभूतः सन्नेवं वदेत् । अथ वा बह्‌व्य एव ताः सदृशरूपा द्रौपद्य एकत्वेनोपचरिता इति व्यवहारार्थापत्त्या गम्यते ।</p>
<lg>
  <l>यद्वा नार्यर्जुनस्यैव केवलस्य भविष्यति ।</l>
  <l>साधारणा प्रसिद्धिस्तु निश्छिद्रत्वाय दर्शिता ॥</l>
</lg>
<p>यथा युधिष्ठिरोपदेशात्सभामध्यमानीयमाना सहसैव रजस्वलावेषं सपुत्रकस्य धृतराष्ट्रस्यायश उत्पादयितुमात्मानं प्रख्यापयितुं द्रौपदी कृतवती तथैव केवलार्जुनभार्याया एव सत्याः श्रीत्वं च जनेनाविदितं परस्परं संघाताविशयं च भेदप्रयोगानवकाशार्थं दर्शयितुं साधारण्यप्रख्यापनमित्येवमादिविकल्पैः सुपरिहरत्वाद्रागलोभकृतव्यवहारस्य च शिष्टैरेव धर्मत्वेनापरिग्रहस्योक्तत्वादनुपालम्भः ।</p>
<p>तथा च द्रोणवधाङ्गभूतानृतवादे ‘प्रायश्चित्तं कामकृतेऽप्येके’ इत्येवमन्तेऽप्यश्वमेधः प्रायश्चित्तत्वेन कृत एवेति न तस्य सदाचारत्वाभ्युपगमः । यत्तु वासुदेवार्जुनयोर्मद्यपानमातुलदुहितृपरिणयनं स्मृतिविरुद्धमुपन्यस्तं तत्रान्नविकारसुरामात्रस्य त्रैवर्णिकानां प्रतिषेधः ।</p>
<lg>
  <l>सुरा वै मलमन्नानां पाप्मा च मलमुच्यते ।</l>
  <l>तस्माद्ब्राह्मणराजन्यौ वैश्यश्च न सुरां पिबेत् ॥ इति ।</l>
</lg>
<p>मधुसीध्वोस्तु क्षत्रियवैश्ययोर्नैव प्रतिषेधः केवलब्राह्मणविषयत्वात् “मद्यं ब्राह्मणस्य” इति वचनात् ।</p>
<pb n="210"/>
<p>यदप्येतत्﻿—</p>
<lg>
  <l>गौडी पैष्टी च माध्वी च विज्ञेया त्रिविधा सुरा ।</l>
  <l>यथैवैका तथा सर्वा न पेया ब्रह्मवादिभिः ॥ इति ।</l>
</lg>
<p>एतदपि ब्रह्मवादिशब्दस्य तच्छीलतद्धर्मतत्साधुकारित्वनिमित्तत्वाप्रवचनाश्रयणेन ब्रूञ्‌वदत्योरेकार्थत्वात्प्रब्रूयाद्ब्रह्मणस्त्वेषामिति नियमाद्यस्यैव प्रवचनं स एव तच्छीलस्तद्धर्मस्तत्साधुकारी वा भवति तस्माद्ब्रह्मणा एव ब्रह्मवादिनः । तथा च मद्यसामान्यप्रतिषेधाङ्गनिन्दार्थवादेऽभिहितम् ।</p>
<lg>
  <l>अकार्यमन्यत्कुर्याद्धि ब्राह्मणो मदमोहितः ॥ इति ।</l>
</lg>
<p>तस्मादेतदुक्तं भवति यथैवैकान्नसुरा त्रयाणामप्यपेया तथा सर्वा ब्रह्मवादिभिरपेयेति । इतरथा यथैवैकेति च ब्रह्मवादिभिरिति चोभयमप्यनर्थकमेव स्यात् । श्लोकान्तरनिर्देशेनैव वर्णत्रयसंबन्धलाभात् । तेनोभौ मध्वासवक्षीबावित्यविरुद्धम् । तथा चान्यार्थदर्शनमभ्यनुज्ञानवचनम् <hi rend="bold">“यन्माल्यमासीत्तत्पश्चात्पर्यौहत सुरा वै माल्यं ततो राजन्यमसजत तस्माज्ज्यायांश्च स्नुषा च श्वशुरश्च सुरां पीत्वा विलपन्तश्चाऽऽसते पाप्मा वै माल्यं तस्माद्ब्राह्मणः सुरां न पिबेत्पाप्मना न संसृज्या इति तदेतदेतत्क्षत्रियो ब्राह्मणं ब्रूयान्नैनं सुरा पीता हिनस्ति य एवं विद्वान्सुरां पिबति” इति</hi> । मधुसीधुविवक्षयैतत् । यत्तु मातुलदुहितृपरिणयनं तयोस्तन्मातृष्वस्रीयादिसंबन्धव्यवधानेऽपि भ्रात्रादिव्यवहारादविरुद्धम् । यद्यपि वासुदेवस्वसेति सुभद्रा ख्याता तथाऽप्युत्पत्तौ बलदेववासुदेवयोरेकानंशायाश्च निजत्वान्वाख्यानान्मातृष्वस्रीया सुभद्रा तस्य मातृपितृष्वस्रीया दुहिता वेति परिणयनाभ्यनुज्ञानाद्विज्ञायते ।</p>
<lg>
  <l>वसुदेवाङ्गजाता च कौन्तेयस्य विरुध्यते ।</l>
  <l>न तु व्यवेतसंबन्धप्रभवे तद्विरुद्धता ॥</l>
</lg>
<p>येन ह्यन्यत्रैवमुक्तम्﻿—</p>
<lg>
  <l>मम वर्त्मानुवर्तेरन्मनुष्याः पार्थ सर्वशः ।</l>
  <l>यद्यदाचरति श्रेष्टस्तत्तदेवेतरो जनः ॥</l>
</lg>
<lg>
  <l>स यत्प्रमाणं कुरुते लोकस्तदनु वर्तते ॥ इति ।</l>
</lg>
<p>स कथं सर्वलोकादर्शभूतः सन् विरुद्धाचारं प्रवर्तयिष्यति । एतेन रुक्मिणीपरिणयनं व्याख्यातम् । यत्त्वद्यतनानामाहिच्छत्रकमाथुरब्राह्मणीनां सुरापानादि दाक्षिणात्यानां मातुलदुहितृविवाहादि स्मृतिविरुद्धमुपन्यस्तम् । तत्र केचित्तावदाहुः । स्मृत्याचारयोरितरेतरनिरपेक्षवेदमूलत्वेन तुल्यबलत्वाद्विहितप्रतिषिद्धविकल्पानुष्ठानाश्रयणाददोष इति । तत्तु वक्ष्यमाणबलाबलविभागादयुक्तम् । अन्ये त्वेवमाहुः﻿—</p><pb n="211"/>
<lg>
  <l>सर्वेषांमेवमादीनां प्रतिदेशं व्यवस्थया ।</l>
  <l>आपस्तम्बेन संहृत्य दुष्टादुष्टत्वमाश्रितम् ॥</l>
</lg>
<lg>
  <l>येषां परम्पराप्राप्ताः पूर्वजैरप्यनुष्ठिताः ।</l>
  <l>त एव तैर्न दुष्येयुराचारैर्नेतरे जनाः ॥</l>
</lg>
<p>तथा मनुनाऽप्युक्तम्﻿—</p>
<lg>
  <l>येनास्य पितरो याता येन याताः पितामहाः ।</l>
  <l>तेन यायात्सतां मार्गं तेन गच्छन्न दुष्यति ॥</l>
</lg>
<p>येषां तु यः पित्रादिभिरेवार्थो नाऽऽचरितः स्मृत्यन्तरप्रतिषिद्धश्च ते तं परिहरन्त्येव । अपरिहरन्तो वा स्वजनादिभिः परिह्रियन्ते । ननु गौतमेनाऽऽम्नायविरुद्धानामाचाराणामप्रामाण्यमुक्तम् । आह﻿—</p>
<lg>
  <l>यदि वेदविरोधः स्यादिष्येतैवाप्रमाणता ।</l>
  <l>स्मृतिराम्नायशब्देन न तु वेदवदुच्यते ॥</l>
</lg>
<p>न त्वेतदपि युक्तं स्मृतिग्रन्थेऽप्याम्नायशब्दप्रयोगात् । स्मार्तधर्माधिकारे हि शङ्खलिखिताभ्यामुक्तम् ‘आम्नायः स्मृतिधारकः’ इति । ग्रन्थकारगतायाः स्मृतेस्तत्कृतग्रन्थाम्नायः स्मृतिग्रन्थाध्यायिनां स्मृतिधारणार्थत्वेनोक्तः । ततश्च मन्वादिवाक्यप्रतिषिद्धाचाराणां प्रामाण्यमशक्यमभ्युपगन्तुम् । आपस्तम्बवचनं तु बौधायनेन स्मृतिविरुद्धदुष्टाचारोदाहरणान्येव प्रयच्छता निराकृतम् । स्पष्टकामादिहेत्वन्तरदर्शनान्न विरुद्धाचाराणामापस्तम्बवचनस्य वा श्रुतिमूलत्वोपपत्तिः । आह । केन वा ब्राह्मणीनां सुरापानं प्रतिषिद्धम् ।</p>
<p>उच्यते﻿—</p>
<lg>
  <l>तस्माद्ब्राह्मणराजन्यौ वैश्यश्च न सुरां पिबेत् ॥ इत्यनेन ।</l>
</lg>
<lg>
  <l>ननु पुंलिङ्गनिर्देशात्स्त्रीणां न प्रतिषिध्यते ।</l>
  <l>सुरापानमतो नात्र स्मृत्याचारविरुद्धता ॥</l>
</lg>
<p>उच्यते﻿—</p>
<lg>
  <l>हननप्रतिषेधेऽपि भवेत्पुंस्त्वं विवक्षितम् ।</l>
  <l>तथा पुंस्त्ववदेकत्वविवक्षाऽपि प्रसज्यते ॥</l>
</lg>
<lg>
  <l>अहत्वा कंचिदेवैकं ततश्च स्यात्कृतार्थता ।</l>
  <l>एकेन च सुरापानेऽवर्जिते पूर्ववद्भवेत् ॥</l>
</lg>
<lg>
  <l>आह यत्तावदेकत्वविवक्षागतमुच्यते ।</l>
  <l>प्रत्येकव्यक्तिसंबन्धाज्जातेर्वा तन्न दुष्यति ॥</l>
</lg><pb n="212"/>
<p>एकैकस्या एव हि ब्राह्मणव्यक्तेर्यथाप्रसक्तवधपानयोः प्रतिषेधात् । विवक्ष्यमाणमपि तावदनूद्यमानत्वादन्नक्रियाविशेषणं वा संभवति किमुत यदा जातिगतैकत्वानुवाद एवायं विज्ञायते । आह । हननप्रतिषेधे कर्मभूतस्य ब्राह्मणस्योद्दिश्यमानत्वात्सुरापाने च कर्तृत्वेनोपादीयमानत्वात्स्वर्गकामौदुम्बरीसमानार्थयजमानवत्तुल्यविवक्षाविवक्षयोरप्रसङ्गादुदाहरणवैषम्यम् । तथा हि﻿—</p>
<lg>
  <l>यो ब्राह्मण इति ह्युक्ते हननप्रतिषेधतः ।</l>
  <l>ब्राह्मणे प्रतिषेधे वा लिङ्गं नान्यद्विधीयते ॥</l>
</lg>
<p>प्रतिषेधविधिपरो हि विधायकः शुद्धवधप्रतिषेधासंभवाद्ब्राह्मणजातिमात्रविशिष्टवधप्रतिषेधं विधाय निवृत्तव्यापारो यदि लिङ्गमपरं ब्राह्मणे वधे प्रतिषेधं वा विदध्यात्ततः प्रत्ययावृत्तिलक्षणवाक्यभेदप्रसङ्गः । येषां तु विधिप्रतिषेधौ नामात्यन्तभिन्नौ वेदवाक्यार्थौ तेषां प्रत्ययसंबन्धानुगृहीतशक्तिरभावमात्राभिधानादभ्यधिकलब्धव्यापारो नञ्‌विध्यर्थमपि द्वेषाद्यर्थप्राप्तं पूर्वोक्तन्यायविवक्षितब्राह्मणविशिष्टहननाविशिष्टं चानूदितं प्रतिषिध्य चरितार्थो न लिङ्गमपरं ब्राह्मणवधविधिषु शक्नोत्यनावर्तमानः प्रतिषेद्धुमिति श्रूयमाणमपि लिङ्गप्रतिषेधं प्रत्यनुपयुज्यमानत्वादविवक्षितं भवति । एषा ह्यत्र वचनव्यक्तिर्यत्, क्रोधादिवशेन ब्राह्मणं हन्याद्ब्राह्मणो वा हन्तव्यस्तन्नेति । विध्येकत्वपक्षे पुनरीदृशी वाक्ययोजना यद् ब्राह्मणहननं तन्न कुर्यादिति यो वा ब्राह्मणस्तं न हन्यादिति ब्राह्मणविशिष्टहननप्रतिषेधविधिः शुद्धोद्दिष्टब्राह्मणविषयवधप्रतिषेधविधिर्वेति ।</p>
<lg>
  <l>सर्वथा ब्राह्मणोद्देशान्नेह मुच्यामहे वयम् ।</l>
  <l>न चोद्दिष्टस्य शक्येते लिङ्गसंख्ये विवक्षितुम् ॥</l>
</lg>
<p>ब्राह्मणः सुरां न पिबेत्, न पेया ब्रह्मवादिभिरिति निमित्तदेशकालफलसंस्कार्यानुपादेयपञ्चकव्यतिरेकादेकत्राऽऽख्यातप्रत्ययोपात्तगुणीभूतोपादीयमानसंख्यापरिच्छेद्यत्वयोग्यसाधनांशविशेषणत्वेनोपादानादितरत्र च तृतीयाविभक्तिश्रुतिवचनं विवक्षितलिङ्गस्यैव प्रतिषेधकमिति दर्शयितव्यम् ।</p>
<lg>
  <l>अतश्चाप्रतिषिद्धत्वान्नैव स्त्रीणां विरुध्यते ।</l>
  <l>सुरापानमहिच्छत्रब्राह्मण्यस्तेन कुर्वते ॥</l>
</lg>
<lg>
  <l>नैतदेवमिहाप्येतत्पुंस्त्वं नैव विवक्ष्यते ।</l>
  <l>ब्राह्मणस्यानुवाद्यत्वात्तद्वधप्रतिषेधवत् ॥</l>
</lg>
<lg>
  <l>नोपादेयत्वमेवैकं कारणत्वेन संमतम् ।</l>
  <l>विशेषणविवक्षायाः कारणं हि महाद्विधिः ॥</l>
</lg>
<pb n="213"/>
<lg>
  <l>अनूद्यमानः सर्वो हि यथाप्राप्तमनूद्यते ।</l>
  <l>तत्रानाकाङ्‌क्षितं नान्यद्विधेयेभ्यो विधीयते ॥</l>
</lg>
<p>यदि हि ब्राह्मणः सुरां पिबेदित्ययमवान्तरवाक्यार्थः प्राक्प्रतिषेधसंबन्धाद्विधिबुद्धिमवस्थापयेत्ततो गुणत्वोपादेयत्वविधिसमवायान्न ब्राह्मणपदे किंचिदविवक्षितं नाम स्यात् ।</p>
<lg>
  <l>यतस्तु रागमोहादेः सुरापानं प्रसज्यते ।</l>
  <l>ब्राह्मणादेरतस्तस्मिन्न कश्चिद्विधिसंभवः ॥</l>
</lg>
<lg>
  <l>प्रतिषेधोपसंहारिमहावाक्यातिरस्कृता ।</l>
  <l>नावान्तरविधेः शक्तिः प्रादुरस्ति कथंचन ॥</l>
</lg>
<p>तेनेहापि यत्सुरां ब्राह्मणः पिबेत्तन्नेति वा वचनं व्यज्यते यो ब्राह्मणः स न सुरां पिबेदिति वा सुराविशिष्टपानप्रतिषेधेन प्रतिषेधविधिना वा प्रत्यवायव्यावृत्त्या ब्राह्मणोऽनुगृह्यत इति नास्य पानं प्रतिषेधं वा प्रतिविधेयत्वोपपत्तिः ।</p>
<lg>
  <l>लोके चैतद्यथाप्राप्तं पानं स्त्रीपुंसकर्तृकम् ।</l>
  <l>प्रतिषेधपरे वाक्ये तदवस्थमनूद्यते ॥</l>
</lg>
<p>न च यो ब्राह्मणः पिबेदित्यनूदितं स च पुमानिति विधिव्यापाराद्विना लिङ्गविवक्षाऽवकल्पते ।</p>
<lg>
  <l>न चास्य लिङ्गसंबन्धः केवलः सन्विधीयते ।</l>
  <l>न पानप्रतिषेधाद्धि विधिरन्यत्र गच्छति ॥</l>
</lg>
<p>ततश्चोभयत्राप्यविवक्षितलिङ्गसंख्यत्वं सिद्धम् । नन्वेवं सति ब्राह्मणस्त्रीवधेऽपि पुंब्राह्मणवधवद्ब्रह्महत्याऽस्तीति यदात्रेय्यामेव केवलायां भ्रूणहत्याप्रायश्चित्तविधानं तन्नोपपद्यते ।</p>
<p>उच्यते﻿—</p>
<lg>
  <l>ब्राह्मणस्त्रीवधे को वा ब्रह्महत्यां निषेधति ।</l>
  <l>प्रायश्चित्तान्तरे तस्याः स्त्रीत्वमात्रनिबन्धनम् ॥</l>
</lg>
<p>न च प्रायश्चित्ताल्पत्वेन निमित्तस्य ब्रह्महत्यात्वमपनीयते पुंवधेऽपि लघुतरप्रायश्चित्तविधिदर्शनेन ब्रह्महत्यादोषाभावप्रसङ्गात्तस्मान्न वाचनिकप्रायश्चित्ताल्पत्वेन ब्राह्मणीवधप्रतिषेध एव नास्तीत्याशङ्कितव्यम् । सुरापाने पुनः प्रायश्चित्तविशेषोऽपि न कश्चिदाम्नात इति दूरादपाकृतत्वादस्त्येवास्य स्मृत्या सह विरोधः । याऽपि चाऽऽपस्तम्बस्मृतिवचनात्तुल्यबलत्वाशङ्का भवेत्साऽपि “<hi rend="bold">तस्माद्बाह्मणः सुरां न पिबति</hi>” इत्येतेन प्रत्यक्षश्रुतिविधिना निराकृतेति नैवंविधाचारप्रामाण्यमाशङ्कितव्यम् ।</p><pb n="214"/>
<p>अथवा सदाचारप्रमाणत्वप्रतिपादनार्थं सूत्रद्वयेनाप्येतदेकमधिकरणं व्याख्यातव्यम् । इह यावन्ति कृष्णमृगसंचरणोपलक्षितार्यावर्तनिवासिचातुर्वर्ण्याचरणानि तान्युदाहृत्य चिन्त्यते﻿—</p>
<lg>
  <l>धर्मबुद्धया यदार्याणां चरित्रमुपलभ्यते ।</l>
  <l>किं तथैव प्रमाणं तदथ वा निष्प्रमाणकम् ॥ इति ।</l>
</lg>
<p>कुतः संशयः ।</p>
<p>उच्यते﻿—</p>
<lg>
  <l>स्मृतिवत्कर्तृसामान्यात्प्रमाणत्वेन गम्यते ।</l>
  <l>अनिबन्धनतायास्तु भवेदप्यप्रमाणकम् ॥</l>
</lg>
<p>ननु च स्मृतिकारैरेवैतत्प्रामाण्यमभ्युपगतं “तद्विदां च स्मृतिशीले” “आचारश्चैव साधूनां” “यस्मिन्देशे य आचारः स सदाचार उच्यते” । अतश्च तत्प्रामाण्यादेव सिद्धम् । न । मूलाभावाहेतुदर्शनातिरेकात् । शाखान्तरगतवेदवाक्यदर्शनमूलानि हि स्मरणोपनिबन्धनानि प्रमाणत्वेनाधिगतानि । ननु सदाचारदर्शनात्तन्मूलमात्रप्रवृत्तस्मरणानां मूलान्तरानुमानसंभवः ।</p>
<lg>
  <l>यथैव च वयं तेषां द्रष्टारः केवलं तथा ।</l>
  <l>स्मृतिकारास्ततो नैषां गम्यते मूलदर्शनम् ॥</l>
</lg>
<p>यदि हि तैर्मूलान्यश्रोष्यन्त ततो यथैवान्यानि स्मरणानि निबद्धानि तथैवैतान्यपि निबद्धान्येवाभविष्यन्यतस्तु स्वयमुपलब्धानुरूपमनिबध्य परप्रत्ययेनैव सदाचाराः प्रमाणमित्याहुः । अतो न दृष्टमूलत्वेनाध्यवसातुं शक्यमिति विचार्यते । तत्र पूर्वाधिकरण द्वयबलेन प्रामाण्यं प्रतिज्ञायते कर्तृसामान्याद्विधिस्मृतिविरोधरहितत्वाच्च ।</p>
<lg>
  <l>न हि केचित्सदाचाराः श्रौतस्मार्तविरोधिनः ।</l>
  <l>अतस्तत्तुल्यकारित्वात्प्रामाण्येनावधारिताः ॥</l>
</lg>
<lg>
  <l>स्मृतिकाराभ्यनुज्ञानं महदन्यच्च कारणम् ।</l>
  <l>तेषामज्ञातमूलानां न ह्यनुज्ञोपपद्यते ॥ इति ।</l>
</lg>
<p>तदपाकुर्वन्नाह﻿—</p>
<lg>
  <l>न शास्त्रपरिमाणत्वाद्धर्माधर्मस्थितेरमी ।</l>
  <l>शिष्टाचाराः प्रमाणत्वं लभन्ते शब्दवर्जिताः ॥</l>
</lg>
<p>शास्त्रपरिमेयत्वं तावत्परिमाणशब्दवाच्यं धर्माधर्मयोरवस्थितं परिमितानि च शास्त्राणि वेदोपवेदादीनि न च तेषां मध्ये सदाचारशास्त्रं किंचिदस्ति । न च सदाचारः स्वयमेव शास्त्रं नापि तद्दर्शनमनुष्ठानं वाऽत्यन्तपरायत्तत्वात्प्रमेयत्वाच्च । स्मृतेस्त्वेतद्विषयाया निर्मूलत्वमुक्तमेव ।</p><pb n="215"/>
<lg>
  <l>किं च मूलं भवेदेकमनेकमिति चिन्तिते ।</l>
  <l>नैव द्विविधमित्येतदनुमातुं हि शक्यते ॥</l>
</lg>
<p>न तावद्देशजातिकुलभेदाद्भिन्नानामपरिमितस्वरूपाणामेकश्रुतिमूलत्वम् ।</p>
<lg>
  <l>न हीदृशी श्रुतिर्यैतान् सर्वाचारान् ग्रहीष्यति ।</l>
  <l>शब्दाभिधेययोस्तेषां व्यक्तयाकृत्योरसंभवात् ॥</l>
</lg>
<p>यावदाचारं हि वेदवाक्यानि कल्पयतां वेद एवैकः कल्पयितव्यः । एकस्य तु वाक्यस्य नैव कस्यचिदपरिमिताचारविधायित्वमवकल्पते यत आचाराः प्रवर्त्तेरन् । न च धर्मसूत्रकारैस्तदेव दृष्टवाऽऽचारप्रामाण्यमुपनिबद्धम् । शेषधर्मस्मृतिवाक्यतुल्यनिबन्धनप्रसङ्गात् । न चाऽऽचारदर्शनोत्तरकालप्रवृत्ता स्मृतिस्तेषां मूलं भवति । मूलमूलिबलाबलविपर्ययप्रसङ्गात् ।</p>
<lg>
  <l>अतः परिमितं शास्त्रमनुमातुं यतोऽर्हति ।</l>
  <l>नाऽऽचाराणां च तन्मूलं बहुनामित्यमूलता ॥</l>
</lg>
<lg>
  <l>न च स्मृतिसरूपाऽपि श्रुतिरत्रानुमीयते ।</l>
  <l>आचाराणामतत्पूर्वप्रसङ्गात्सविपर्ययात् ॥</l>
</lg>
<p>शिष्टाचारः प्रमाणमिति हि श्रुतावनुमीयमानायामाचारः प्रथमं सिद्धो भवेत्तत्पूर्विका श्रुतिः ।</p>
<lg>
  <l>न त्वाचारस्य सा मूलमिति निर्मूलता पुनः ।</l>
</lg>
<p>शास्त्रपरिमाणत्वादिति वा परिमिते ह्यर्थे शास्त्रं प्रवर्त्तेत । अपरिमितत्वादाचाराणामुच्छास्त्रत्वमिति । परिमितार्थविषयत्वाद्वा शास्त्रस्य, <hi rend="bold">‘अप्राप्ते शास्त्रमर्थवत्’<note>जै. सू. ( ६ । २ । ४ )</note> इति</hi> ।</p>
<lg>
  <l>दृश्यमानान्यहेतुत्वान्नात्र शास्त्रप्रमाणता ।</l>
  <l>तस्मादर्थसुखाङ्गत्वान्नाऽऽचारेष्वस्ति धर्मता ॥</l>
</lg>
<lg>
  <l>वैश्यानां सेवकानां वा वैद्यानां नगरेषु वा ।</l>
  <l>चरित्राणां यथा चार्थसुखाङ्गत्वं तथाऽस्त्विह ॥</l>
</lg>
<lg>
  <l>तस्माच्छ्रुतिस्मृती एव प्रमाणे धर्मगोचरे ।</l>
  <l>शीलाचारात्मतुष्टीनां गोष्ठीहास्यादितुल्यता ॥</l>
</lg>
<p>यद्वा सूत्रत्रयेणाप्येतदेवाधिकरणं व्याख्यातव्यम् । इहाऽऽर्यावर्तनिवासिशिष्टाचारानेवोदाहृत्य पूर्ववत्प्रामाण्याप्रामाण्यसंदेहे शिष्टाकोपेऽविरुद्धमिति सिद्धान्तस्तावदुपक्रम्यते । तथा हि﻿—</p><pb n="216"/>
<lg>
  <l>शिष्टं यावच्छ्रुतिस्मृत्योस्तेन यन्न विरुध्यते ।</l>
  <l>तच्छिष्टाचरणं धर्मे प्रमाणत्वेन गम्यते ॥</l>
</lg>
<lg>
  <l>यदि शिष्टस्य कोपः स्याद्विरुध्येत प्रमाणता ।</l>
  <l>तदकोपात्तु नाऽऽचारप्रमाणत्वं विरुध्यते ॥</l>
</lg>
</div> <!-- sūtra !-->
</div> <!-- sūtra !-->
<trailer>( इति शिष्टाकोपाधिकरणम् ॥ ३ ॥ )</trailer>
</div> <!-- adhikaraṇa !-->
