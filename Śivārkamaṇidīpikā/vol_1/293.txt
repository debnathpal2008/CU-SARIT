<pb n="293"/>
<p><pratika>प्राणस्तथानुगमात् ।।</pratika> कौषीतकिब्राह्मणोपनिषदि इन्द्रप्रतर्दनाख्यायिकायां प्रतर्दनं प्रतीन्द्रवाक्यं श्रूयते <quote>‘प्राणोऽस्मि
प्रज्ञात्मा तं मामायुरमृतमुपास्स्व’</quote> इति तथोत्तरत्रापि <quote>‘अथ खलु प्राण एव प्रज्ञात्मेदं शरीरं परिगृह्योत्थापयति’</quote> इति तथा <quote>‘न वाचं
विजिज्ञासीत वक्तारं विद्या’</quote>दिति च ‘अन्ते च <quote>‘स एष प्राण एव प्रज्ञात्माऽऽनन्दोऽजरोऽमृत’</quote> इत्यादि । तत्र किं प्राणशब्देन
वायुमात्रमभिधीयते उत इन्द्रदेवता उत जीवः अथवा परं ब्रह्मेति संशयः । <quote>‘अथ खल्वि’</quote>त्यादिशरीरपरिग्रहोत्थापनलिङ्गात्
वायुमात्रमिति पूर्वः पक्षः । <quote>‘मनुष्याय हिततमं मन्यस’</quote>इत्यादि पूर्वापरवाक्यपर्यालोचनया आनन्दत्वाजरत्वामृतत्वाद्यसाधारण-
ब्रह्मलिङ्गानामनुगमात् अत्र प्राणशब्देन परं ब्रह्मैवाभिधीयत इति सिद्धान्तः ।। <pratika>प्राणः</pratika>=प्राणशब्दवाच्यं परं ब्रह्मैव । कुतः ।
<pratika>तथा</pratika> परब्रह्मपरत्वेन । <pratika>अनुगमात्</pratika>—पूर्वापरवाक्यपर्यालोचनयाऽवगम्यमानत्वादित्यर्थः ।। ननु अस्मीत्यहङ्कारवादलिङ्गादिन्द्र-
देवतैवाभिधीयत इत्याशङ्क्याह---<pratika>न वक्तुरित्यादि । वक्तुः</pratika>=इन्द्रस्य देवताविशेषस्य । <pratika>आत्मोपदेशात्</pratika>—‘मामेव विजानीही-
त्यात्मत्वेनोपदिश्यमानत्वात् प्राणो न ब्रह्मेति चेत् । अत्रोच्यते । <pratika>अध्यात्मसम्बन्धभूमा ह्यस्मिन्निति । हि</pratika>=यस्मात् ।
अस्मिन्नध्याये<quote>‘यावदस्मिन् शरीरे प्राणो वसति तावदायुः स एष प्राण एव प्रज्ञात्माऽऽनन्दोऽजरोऽमृत’</quote>इत्याद्यध्यात्मसम्बन्धस्य
प्रत्यागात्मसंबन्धस्य <pratika>भूमा</pratika> बाहुल्यमुपलभ्यते । तस्मात्प्राणात्मकब्रह्मोपदेश एवाय न देवताविशेषोपदेश इति सिद्धम् ।।</p>
<p>कथं तर्हि वक्तुरात्मोपदेशस्तत्राह—<pratika>शास्त्रदृष्ट्येत्यादि ।।</pratika> इन्द्रस्य वक्तुर्मामेव विजानीहीत्युपदेशः शास्त्रदृष्ट्या ज्ञातव्यः ।
अहमेव परं ब्रह्मेति शास्त्रदृष्ट्या पश्यन्नेवमुक्तवानित्यर्थः । तत्र दृष्टान्तः <pratika>वामदेववत्</pratika> यथा वामदेवः शास्त्रदृष्ट्या <quote>‘अहं मनुर-
भव’</quote>मित्याह तद्वदिति । अतो ब्रह्मपरमेतद्वाक्यमिति सिद्धम् ।।</p>
<p>नन्वेवमपि न ब्रह्मपरमिदम् । अपि त्वन्यपरमित्याशङ्क्याह---<pratika>जीवमुख्यप्राणेत्यादि ।।</pratika> ‘वक्तारं विद्या‘दिति जीवलिङ्गात्
<quote>‘इदं शरीरं परिगृह्योत्थापयेती’</quote>ति मुख्यप्राणलिङ्गाच तदुभयपरं न ब्रह्मपरमेवेति चेन्न । कुतः <pratika>उपासात्रैविध्यात्</pratika>—जीवमुख्य-
प्राणब्रह्मोपासनानि त्रीणि प्रसज्येरन् । न च तदिष्टम् । <quote>‘मामेवे’</quote>त्युपक्रम्य प्राणोऽस्मीत्युक्त्वान्त उपसंहरति <quote>‘स एष प्राण एव
प्रज्ञात्मे’</quote>त्येवमुपक्रमोपसंहाराभ्यां वाक्यैकवाक्यत्वावगमात् । किंचान्यत्र ब्रह्मलिङ्गवशात् प्राणशब्दस्य ब्रह्मणि वृत्तेराश्रितत्वादिहापि
तद्योगात् हिततमत्वाद्यसाधारणब्रह्मलिङ्गयोगात् ब्रह्मण एवायमुपदेश इति सिद्धम् ।। अस्मिन्पादे एकादशाधिकरणानि ।
सूत्राण्येकत्रिंशत् ।।</p>
<p><pratika>श्रीकण्ठमते,</pratika> सवितृमण्डले साक्षादुपास्यत्वेन निर्दिष्टस्य परमेश्वरस्य तस्मिन्नधिकरणे विश्वात्मकत्वमुक्तम् । तदात्मक-
तया तदन्येषामुपास्यत्वं नान्यथेति प्रतिपादयितुमस्याधिकरणस्यारम्भः । <pratika>सू॰ । प्राणस्तथानुगमात् ।।</pratika> विषयवाक्यं पूर्ववदेव ।
अत्र उपासनाविषयत्वेन प्राणशब्दसामानाधिकरण्येन निर्दिष्टः इन्द्रो वा परमेश्वरो वेति सन्देहः । प्राणशब्दस्य <quote>‘प्राणोऽस्मि
प्रज्ञात्मा तं मामायुरमृतमुपास्वे’</quote>ति साक्षादिन्द्रेण सामानाधिकरणस्य तस्यैव उपासनाविधिविषयत्वस्य च श्रूयमाणत्वात् प्राणत्व-
सकलोपास्यत्वयोः रक्षकत्वपारमैश्वर्याभ्यामुपपन्नत्वाच्च इन्द्र एवोपास्यतया निर्दिष्ट इति पूर्व पक्षः । आनन्दाजरामृतप्रज्ञात्मत्वा-
दीनां ब्रह्मासाधारणधर्माणां अस्मिन्प्राणशब्दनिर्दिष्टे अनुगमात् परमेश्वर एवेति सिद्धान्तः ।।</p>
<p><pratika><quote>‘नवक्तुरात्मोपदेशा’</quote>दिति</pratika> सूत्रार्थस्तु भगवत्पादीयमतान्न भिद्यते ।</p>
<p>कथमिन्द्रो जीवत्वादनुपास्योऽपि स्वविषयमुपासनमुपदिशतीत्याशङ्क्याह—<pratika>सू॰ । शास्त्रदृष्ट्या त्विति ।।</pratika> <quote>‘अनेन जीवे-
ने’</quote>त्यादिनामरूपव्याकरणप्रतिपादकशास्त्रदृष्ट्या सर्वशब्दवाच्यत्वात्परमेश्वरस्य स्वशरीरकतया स्वशब्दवाच्यं परमेश्वरमेव उपास्यत्वेन
इन्द्र उपदिदेश । अत्र दृष्टान्तमाह <pratika>वामदेववदिति ।</pratika> वामदेवो हि स्वस्य परमेश्वरात्मत्वदृष्ट्या <quote>‘अहं मनुरभवं सूर्यश्च’</quote> इत्युप-
दिदेश तद्वदयमिन्द्रोपदेश इत्यर्थः । अथवा वेदान्तविज्ञानोपलब्धया ब्रह्मात्मसामरस्यभावनया ब्रह्मभावमुपगतस्थ वामदेवस्य
स्वात्मनस्सर्वगतत्वावगमान्मनुसूर्यादिप्रपञ्चभावोक्तिः । एवमिन्द्रस्यापि इत्यतः प्राणशब्देन आनन्दरूपत्वेन सकलप्राणनहेतुभूतं
परं ब्रह्मैवोच्यते ।।</p>
<p>पुनराशङ्क्याह—<pratika>सू॰ । जीवमुख्यप्राणलिङ्गादिति ।।</pratika> ब्रह्मभावमुपगतस्य विगलितजीव भावस्य वामदेवस्य तद्रूप-
दृष्ट्या स्वस्मिन्नुपास्यत्वाद्युपदेशो युक्तः । अत्र तु त्वाष्ट्रहननशरीरवासादिजीवमुख्यप्राणलिङ्गयोः श्रूयमाणत्वात् नायमुपदेशो युक्त
इति चेत् । न । कुतः । परमेश्वरस्य स्वशरीरेण भोक्तृशरीरेण भोग्यरूपेण च उपासनात्रैविध्यस्य विवक्षितत्वात् आत्मतया
भोक्तृभोग्याश्रितत्वेन च तदुपपत्तेश्च इह परमेश्वरात्मतया इन्द्रस्योपास्यत्वसिद्धेरित्यर्थः ।। अस्मिन्पादे द्वादशाधिकरणानि ।
सूत्राणि द्वात्रिंशत् ।।</p>
<p><pratika>रामानुजमते,</pratika> विषयवाक्यसूत्रार्थवर्णनादिकं श्रीकण्ठमतान्न भिद्यते इति न पृथक् प्रपञ्च्यते । अयमत्र श्रीभाष्यकारो
दितः पादार्थसङ्ग्रहः । यथा वेदान्तसारे---<quote>‘जन्माद्यस्ययत’</quote>इत्यादिषु सद्ब्रह्मात्मादिसामान्यशब्दैः जगत्कारणं प्रकृतिपुरुषाभ्या-
मर्थान्तरमिति साधितम् । <quote>‘ज्योतिश्चरणाभिधाना’</quote>दिति सूत्रे पुरुषसूक्तोदितो महापुरुषो जगत्कारणमिति विशेषतो निर्णीतम् ।
स एव प्रज्ञातजीववाचिभिरिन्द्रादिशब्दैरपि क्वचित् शास्त्रदृष्ट्या तत्तच्छरीरकतया उपास्यत्वायोपदिश्यत इति <quote>‘शास्त्रदृष्ट्या तूप-
देशो वामदेववत्’</quote> <quote>‘उपासात्रैविध्यादि’</quote>ति साधितम् ।। अस्मिन्मते एकादशाधिकरणानि । सूत्राणि द्वात्रिंशत् ।।</p>
