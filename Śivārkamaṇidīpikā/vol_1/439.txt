<pb n="439"/>
स्मिन्प्रतिष्ठित’ इति श्रुतेः । तयोः शक्तिशि१वत्वस्य शक्तिशक्तिमद्रूपत्वस्य वाभ्युपगमे विरोधो
नास्तीति चेत्सत्यम् । तथापि दहराकाश एव शिवरूपतया शक्तिरूपतया वा परमेश्वर इति
युक्तम् । न तु तदन्तर्वर्त्यपि परमेश्वर इति ‘तस्मिन्यदन्तस्तदन्वेष्टव्यं तद्वाव विजिज्ञासितव्य-
मित्येतदनन्तरं‘तंचेद्ब्रूयुर्यदिदमस्मिन्ब्रह्मपुरे दहरं पुण्डरीकं वेश्म दहरोऽस्मिन्नन्तराकाशः किं
तत्र विद्यते यदन्वेष्टव्यं यद्वाव विजिज्ञासितव्यमित्यन्तेवासिनां प्रश्नमुद्भाव्य <quote>‘स ब्रूयाद्या-
वान्वा अयमाकाश’इत्याचार्यस्योत्तरमुपक्रम्य’</quote> <quote>‘उभे अस्मि’</quote>न्नित्यादिना द्यावापृथिव्यादिकस्यैव
दहराकाशान्तर्वर्तित्वप्रतिपादनादिति । अत्रायं भाष्याभिप्रायः । इदं प्रकरणं ब्रह्मोपासनाविधिप-
रमिति तावदभ्युपगन्तव्यम् । <quote>‘अथ यदिदमस्मिन्ब्रह्मपुर’</quote> इत्युपक्रम एव तद्विधित्सावगमात् ।
मध्ये <quote>‘तेषां सर्वेषु लोकेषु कामचारो भवती’</quote>ति मुक्तेः फलत्वश्रवणात् । उपसंहारे च <quote>‘तयो-
र्ध्वमायन्नमृतत्वमेती’</quote>ति मुक्तिफलवर्णनाद्दहराकाशः परमेश्वर इत्यभ्युपगन्तव्यम् । ब्रह्मात्म-
श्रुत्यपहतपाप्मत्वाद्यन्वयानुरोधात् दहराकाशान्तर्वर्त्यपि परमेश्वर इत्यभ्युपगन्तव्यम् ।
तदन्तर्वर्तिविषयत्वादुपासनविधानस्य । एवमवश्याभ्युपगन्तव्यार्थतया अविरोधेनैव सन्दर्भो
योजनीयः । तद्योजनाप्रकारस्तु, दहराकाशान्तर्वर्त्युपासनाविधानानन्तरं दहराकाशे किं वर्त-
त इति प्रश्नः कृतः । अत्र पुण्डरीकदहरत्वेनैतदन्तर्गताकाशस्य सूक्ष्मत्वसिद्धावपि अतिसूक्ष्म-
त्वसिद्ध्यर्थमेव खल्वाकाशेऽपि दहरत्वविशेषणं कृतम् । तत्र किं वर्तितुमर्हतीति शङ्कां मनसि
निधायोक्तसर्वानुवादः तदुत्तरे दहराकाशान्तर्वर्त्युपास्यमतिसूक्ष्मेऽपि वर्तितुमर्हतीत्युपपादयि-
तुमेव <quote>‘यावान्वा’</quote> इत्यादिना पूर्वपक्षदर्शितया रीत्या तस्य हृदयसुषिरविशेषावच्छेदोपाधिकम-
तिसौक्ष्म्यं दृढीकृतम् । तेनातिसूक्ष्मे किं वर्तितुमर्हतीति चोद्यं निरवकाशीकृतम् । तत्र किं वर्तत
इति प्रश्नस्योत्तरमुच्यते <quote>‘उभे अस्मि’</quote>न्नित्यादिना । तत्रोपासकस्य भोगस्थानभोगोपकरणभोग्यजा-
तं दहराकाशे समाहितमिति नोच्यते । दहराकाशस्य स्वरूपेण व्यापकत्वसम्भवेऽपि अन्तरेवेत्यु-
त्त्क्या तदनन्तरप्रश्नभङ्ग्या च देहावच्छिन्न एव दहराकाशे प्रतिपिपादयिषितत्वेनावगतस्य
समाधानस्य तत्रानन्वयात् । मुक्तौ विदेहावस्थायां परमेश्वरेण स्रक्ष्यमाणे तस्मिन्‌द्यावापृथिव्यादि-
शब्दानां सङ्कोचकल्पनायोगात् तस्येदानींतनोपासकशरीरावच्छिन्ने दहराकाशे समाधानायो-
गाच्च सर्वविषयविरक्तस्य ब्रह्मानन्दैकप्रेप्सोरुपासकस्यास्मिन्सन्दर्भे दहराकाशे सर्वविषयसमा-
धानवर्णनेन <quote>‘यो ह्यस्येतः प्रैती’</quote>त्यादिसन्दर्भे दहरोपासनया तल्लाभवर्णनेन च प्रयोजनाभावा-
च्च । किं तु सर्वविधमपि भोगस्थानभोगोपकरणभोग्यजातमविरक्तावस्थायामुपासकेन युगपल्लब्धं
चेत् यावत्प्रेमास्पदं भवेत्तावत्प्रेमास्पदत्वयोग्यं <quote>‘तदेतत्प्रेयः पुत्रात्प्रेयो वित्तात्प्रेयोऽन्यस्मा’</quote>दिति
श्रुत्यन्तरे तथैव प्रसिद्धम्।निरतिशयानन्दरूपं ब्रह्म गौण्या वृत्त्या द्यावापृथिव्यादिसर्वशब्दानन्द-
सकलशब्दसन्दर्भे प्रतिपाद्यमिति तदेव दहराकाशे समाहितमित्युच्यते । <quote>‘तस्मिन्सर्वं प्रतिष्ठित’</quote>-
मिति श्रुत्यन्तरेऽपि तदेवोच्यते । तत्र सर्वभोग्यजातसदृशतया सर्वश२ब्दोक्तं ब्रह्मैव<quote>‘तस्याश्शि-
खाया मध्ये परमात्मा व्यवस्थित’</quote> इत्युत्तरत्र स्पष्टीक्रियते । इह तु विनैव च तथा स्पष्टीकरणं यदि
सर्वविषयसमुदायसदृशं निरतिशयप्रेमास्पदं किञ्चिद्वस्तु देहान्तराकाशे समाहितं तदा वस्त्रभ-
स्त्रिकान्तराकाशे समाहितं मृगमदकर्पूरादि वस्त्रभस्त्रिकायामिव देह एव समाहितं स्यादिति मत्वा
प्रश्नः । दहराकाशस्य परब्रह्मरूपत्वेन भूताकाशवैलक्षण्याद्दहराकाश एव तत्समाहितं न तु तद-
<note>(१) <quote>‘शक्तिशिवत्वस्य शिवशक्तिरूपत्वस्य वा’</quote> इति च पाठः ।</note> <note>(२) सर्वशब्दशक्तं इति च. पाठः ।</note>
