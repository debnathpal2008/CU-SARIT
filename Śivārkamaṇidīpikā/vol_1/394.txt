<pb n="394"/>
<sutra>।। सू॰ ।। आमनन्ति चैनमस्मिन् ।। ३३ ।।</sutra>
तेत्तिरीया एनं परमेश्वरमस्मिन्नुपासकशरीरे प्राणाहुतिवेलायां भोक्‍तृतया
<quote>‘शिवो मा विशाप्रदाहाय’</quote> इति <ref>(महाना॰ ३३)</ref> <quote>‘प्रभुः प्रीणाति विश्वभुक्’</quote>
<ref>(महाना॰ ३६)</ref> इति चामनन्ति । अतः सकलाचार्यमतेन न्यायेन च जाठराग्नि-
<!-- APPAYYA !-->
प्राणाग्निहोत्रस्य वैश्वानरब्रह्मविद्याङ्गत्वात्तद्देवत्यत्वं वाच्यमिति शङ्कनीयम् । गार्हपत्यादिवि-
द्यान्यायेनान्यदेवत्यत्वेऽपि ब्रह्मविद्याङ्गत्वोपपत्तेरित्याशङ्कानिराकरणार्थं सूत्रम्---<pratika>आमन-
न्ति चैनमस्मिन्</pratika> ।। ३३ ।। तैत्तिरीयशाखायां पुरुषार्थं प्राणाग्निहोत्रं परमेश्वरदेवत्यमिति
प्रागङ्गुष्ठाधिकरणे प्रसाधितम् । तत्सामान्यादिदमपि तथेति सूत्राशयमाविष्करोति---<pratika>तैत्ति-
रीया इति</pratika> । एतदुपयोगितयैव कर्मदेवताविचारात्मकमपि तदधिकरणामिह शास्त्रे प्रवर्ति-
तम् । ननु तैत्तिरीयशाखायां स्वतन्त्रं प्राणाग्निहोत्रमाम्नातम् । छान्दोग्ये तु वैश्वानरविद्याङ्ग-
म् । अतो यथा नैमित्तिकविकारयुक्तदर्शरूपाया अभ्युदयेष्टेः पशुकामेष्टिविशेषस्य च समा-
नश्रुतित्वेऽपि क्वचित्पयसि प्रदेय....नान्यत्र । एवं क्वचित्परमेश्वरदेवत्यत्वं नान्यत्रेति विशेष-
स्सम्भवति । किं च द्वयोरपि परमेश्वरदेवत्यत्वाभ्युपगमेऽपि तत्र प्राणरूपः परमेश्वरो देवता
इह जाठराग्निरूप इति विशेषोऽभ्युपगतः । तथा तत्र परमेश्वरस्य अङ्गुष्ठे सन्निधानमुक्तम् ।
इह तु मुखे । अतः पुरुषविद्याधिकरणन्यायेनात्र किञ्चिद्विषयं समानश्रुतित्वमप्रयोजकमिति
चेत्सत्यम् । तथापि छान्दोग्ये श्रुतः प्राणाहुत्याराध्यत्वेनोपासकशरीरे सन्निहितः परमेश्वरः
प्राणाग्निहोत्रान्तरविषये श्रुत्यन्तरे तस्य तथात्वेनोपासकशरीरे सन्निधानाम्नानदर्शनादित्येता-
वदिह लिङ्गमुपन्यस्यते । <quote>‘आमनन्ति चैनमस्मि’</quote>न्निति सूत्रमपि तावदेव प्रतिपादयतीति स्प-
ष्टमेव । ननु तथाप्यत्र जाठराग्निरूपेणोपास्ये वैश्वानरे कथं प्राणापानादिशब्दवाच्येन प्राण-
वायुरूपेणाहुत्युद्देश्यता सङ्गच्छतामिति चेदुच्यते । इह ज्योतिर्विद्यायामिव जाठराग्निरूपेणो
पासनं न सूत्रकाराभिमतम् । अत एव <quote>‘तथादृष्ट्युपदेशा’</quote>दित्युक्त्यनन्तरं <quote>‘साक्षादप्यविरोधं
जैमिनि’</quote>रिति पक्षान्तरमुक्तम् । अन्यथा पूर्वं ब्रह्मपरतया निर्णीतेषु प्राणाकाशादिशब्देष्व-
पि सम्भवन्ती साक्षाद्व‍ृत्तिरिहैव किमर्थं विशिष्य प्रदर्श्येत । अतोऽत्र जैमिनिग्रहणं नानभि-
मतिसूचनार्थं किं <quote>‘त्वन्यार्थं तु चैमिनि’</quote>रिति सूत्र इव शिष्यप्रौढिप्रख्यापनार्थम् । न च वै-
श्वानरस्याग्निरूपत्वाभावे तं प्रति गार्हपत्याद्यायतनकल्पनं न सङ्गच्छेतेति वाच्यम् । <quote>‘हृदयं
गार्हपत्य’</quote>इत्यादिषु श्रुतानां गार्हपत्यादिशब्दानामग्निविशेषवाचिनामग्न्याधारेषु लक्षणाकल्प-
नायोगात् । तेषां हृदयादिषु वैश्वानरोद्देश्यकाहुत्याधाराग्नित्वकल्पनार्थतया स्ववाच्यविषयत्वो-
पपत्तेः । तस्माद्युज्यत एवैतद्वैश्वानरोद्देश्यकत्वं प्राणाग्निहोत्रस्य । अत एव <quote>‘तद्यथैषीकातूलमग्नौ
प्रोतं प्रदूयेतैवं हास्य सर्वे पाप्मानः प्रदूयन्त’</quote>इति फलनिर्देशानन्तरं <quote>‘तस्मादु हैवंविद्यदपि
चण्डालायोच्छिष्टं प्रयच्छेदात्मनि हैवास्य तद्वैश्वानरे हुतं स्या’</quote>दिति वचनेन वैश्वानरोद्देश्यत्वं
प्रामाग्निहोत्रस्य व्यञ्जितम्। तत्र वैश्वानर इति सप्तमी <quote>‘समं ब्राह्मणे दान’</quote>मितिवदुद्देश्यार्था ।
<quote>‘चण्डालाये’</quote>ति चतुर्थ्योपक्रमात् । न <quote>‘त्वाहवनीये जुहोती’</quote>ति सप्तमीवदाधारार्थेति न विरोधः ।
