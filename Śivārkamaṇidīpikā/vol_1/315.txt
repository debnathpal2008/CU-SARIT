<pb n="315"/>
भेद आप्नोति । तथापि प्रकारान्तरेण वाक्यभेदः स्यादेव । दधिवाक्ये दध्नि स्थविष्ठेषु च
प्रत्येकं देवतासंयोजनात् । इयांस्तु भेदः । पूर्वस्मिन्पक्षे स्थविष्ठेषु देवता प्रणीता कार्ये
दधि च विधेयं क्षोदिष्ठेषु देवता प्रणीता कार्ये शृतं च विधेयमिति विधेयभेदाद्वाक्य-
भेदः । <quote>‘सह श्रपयती’</quote>ति वाक्यसत्त्वमभ्युपगम्य प्रवृत्ते द्वितीयपक्षे स्थविष्ठेषु शृतेषु च
दध्नि च क्षोदिष्ठेषु देवता विधेयेत्युद्देशभेदाद्वाक्यभेद इति । एवं प्रसक्तं वाक्यभेदम-
नेकगुणविशिष्टप्रयोगविध्याश्रयणेन परिहरन्ति । तत्र प्रयोगविध्याश्रयणपक्षे दूष-
णान्यस्माभिर्विधिरसायने दर्शितानि । तथापि यत्रानेकगुणश्रवणेऽपि प्रकृतहानाप्रकृत-
कल्पनापूर्वककर्मान्तरकल्पनागौरवपरिहारार्थं प्रकृतकर्मविषयत्वं वक्तव्यं तत्र वाक्य-
भेदपरिहारार्थं प्रयोगविध्याश्रयणं दृष्टमित्येतावति दृष्टान्तोऽयमुपन्यस्तः । अथवा । अ-
स्मिन्वाक्ये विशिष्य का वाक्यभेदशङ्का । दहरविद्यादिष्वपि ह्युत्पत्तिवाक्यबहिर्भूतान्यपहत-
पाप्मत्वाद्यनेकगुणश्रवणानि दृश्यन्ते । तेषु यदि वाक्यभेदः सोढः इहापि स सोढव्यः । यदि तु-
वर्णितानां वाक्यभेदपरिहारोपायानामन्यतमः कश्चिदन्यो वा उपायोऽन्विष्यते इहापि स ए-
वान्विष्यतामित्यलं प्रपञ्चेन । एवं प्राग्विहितायामेवोपासनायां मनोमयत्वादिगुणवाद इति
स्थिते ब्रह्मावरुद्धायां तस्यां जीवान्वयो न सम्भवतीति मनोमयत्वादीनामुपास्यगुणानां न
जीवविशेषणतयान्वयः किं तु ब्रह्मविशेषणतयेति युक्तम् । ननु ब्रह्मरूपोपास्यान्वितत्वेनावगता-
यामुपासनायां मनोमयत्वाद्यन्वयः केन प्रमाणेनावसीयते । <quote>‘स क्रतुं कुर्वीते’</quote> त्यादिना-
<quote>‘अभिसंभवितास्मी’</quote>त्यन्तेन प्रकृतोपासनमनूद्य मनोमयत्वादिगततत्प्रकारसमर्पणार्थेतिकारण-
न्वितेन वाक्यप्रमाणेनेति चेत्तर्हि वाक्यादन्यार्थसन्निधानस्यातिदुर्बलत्वात्तेन ब्रह्मण उपास्य-
तयान्वयो न सिद्ध‍येत् । दुर्बलमपि सन्निधानं वाक्यस्योपजीव्यत्वमात्रे प्रबलमिति चेन्न ।
उपासनानुवादे तद्विधानमात्रस्योपजीव्यत्वात् । न च विषयरहितमुपासनं विधातुं शक्यम्।
येनोपासनविधानोप१युक्तं विषयसमर्पणमिति तदर्थमस्यार्थस्य सन्निधानमुपजीव्यं स्यात् ।
सम्भवति <quote>‘ह्यग्निहोत्रं जुहोती’</quote>ति होममात्रविधानवदुपासनामात्रविधानं विहितहोमानुवादेन
द्रव्यविधानवद्विहितोपासनानुवादेनोपास्यविधानं च । तथापि सन्निधानेनोपास्यसमर्पणं प्रथ-
मप्रवृत्तत्वाद्बलवदिति चेत् न, विषयसमर्पणार्थप्रमाणाभावं निश्चित्य ह्यन्यार्थसन्निधानतो
विषयग्रहणमपेक्षणीयम् । पश्चादपि तादर्थ्येन प्रमाणावतारसद्भावे तु तन्नापेक्षणीयम् । अत-
स्तस्य प्रथमप्रवृत्त्युक्तिर्भ्रान्तिकृतैव । तस्मादिह नास्त्युत्पत्तिशिष्टगुणावरोध इति चेन्मैवम् ।
मनोमयादिवाक्येन प्रकृतोपासनायामुपास्यगतप्रकारमात्रस्य हि समर्पणं क्रियते न तु सा-
क्षादुपास्यस्य विशेष्यस्यापि । मनोमय इत्यारभ्यान्वयिनेतिकरणेन मनोमयत्वादेः <quote>‘एतं मनो-
मयत्वादिविशिष्टं प्राप्तास्मी’</quote>त्येतदन्तस्य सर्वस्याप्यर्थजातस्य प्रकारतापादनात् । तथा च
मनोमयत्वादिप्रकारेण किमुपासीतेति तद्विशेष्याकाङ्क्षायामाकाङ्क्षितविशेष्यसमर्पकमन्यार्थस-
न्निधानं वाक्यानुकूलत्वात् न वाक्येन बाध्यम् । यद्यप्युपासनोत्पत्तिवाक्ये ब्रह्मण इव तद-
नुवादवाक्ये जीवस्याप्यन्यार्थसन्निधानमस्ति । तथापि प्रथमश्रुतत्वादुत्पत्तिवाक्यगतत्वाच्च
प्रथमं ब्रह्मान्वये सति पश्चान्न जीवान्वय इति युक्तमुत्पत्तिशिष्टगुणावरोधवचनम् । यद्यप्युत्पत्ति-
<note>।। १ ।। <quote>‘पयुक्तमन्यार्थसन्निधानमप्युपजीव्यं स्यात्’</quote> इति—च—पाठः ।</note>
