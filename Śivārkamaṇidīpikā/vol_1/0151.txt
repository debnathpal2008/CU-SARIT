<pb n="151"/>
र्तृकत्वसिद्धावपि निमित्तोपादानशक्तियुक्तैककर्तृकत्वसिद्धिर्नास्ति । ततो वेदान्त-
शास्त्रैकगम्यं तत्प्रमाणकं ब्रह्मेति सिद्धम् । अनेन सूत्रेण पूर्वाधिकरणप्रतिपादित-
जगत्कार१णत्वसिद्ध्युपयोगि सर्वज्ञत्वं ब्रह्मणः शास्त्राणां वेदानां योनित्वात्कारण-
त्वात्सिद्ध्यतीत्यपि प्रतिपाद्यत इति केचिदाहुः । सूत्रस्य सूचनात्मकस्यार्थद्वयाभि-
धानेश्‍लेषकाव्यवद्वाक्य भेदादिदोषाभावात्पुनरधिकरणान्तरप्रस्तावः । <quote>‘अस्य
महतो भूतस्य निश्वसितमेतद्यदृग्वेदो यजुर्वेदस्सामवेद’</quote> इत्यादिः श्रूयतेऽस्य विषयः ।
ब्रह्मणो वेदकर्तृत्वं युक्तं न वेति सन्देहः । न युक्तमिति पूर्वपक्षः । ‘वाचा विरूप-
<!-- APPAYYA !-->
वेदान्तैरेतत्सिद्धिरेष्टव्येति शास्त्रप्रमाणकमेव ब्रह्म नानुमानप्रमाणकम् । <quote>‘अन्नेन सोम्य शुङ्गे-
ने’</quote> त्यादिश्रुतिप्रदर्शितमनुमानं तु <quote>‘सदेव सोम्येदमग्र आसी’</quote> दित्यादिना प्रपञ्चेन प्रागुप-
दिष्टे जगत्कारणे ब्रह्मणि प्रकरणस्य तात्पर्यनिर्णायकम् । यथाकथंचित् युक्त्युपन्यासात्मक-
मुपपत्तिरूपं लिङ्गं न तु स्वतंत्रप्रमाणमित्यभिप्रेत्याधिकरणार्थमुपसंहरति---<pratika>तत इति</pratika> ।
अनेन पूर्वपक्षिणापि परमेश्वरस्य वेदान्तप्रतिपाद्ययावद्धर्मवैशिष्ट्यमभ्युपगम्यते चेत्पक्षद्व-
येऽपि फलभेदाभावात् किमर्थमिदमधिकरणमित्यपि शङ्का निरस्ता । परमेश्वरस्यानुमानिक-
त्वे तदभ्युपगम एव न निर्वहतीति फलभेदसत्त्वेन तत्त्वबुबोधयिषयाधिकरणप्रवृत्तेरिति ।
अत्र सूत्रे भाष्यान्तरप्रदर्शितं वर्णकान्तरमप्यङ्गीकृत्य तदुपपादयितुमुपक्रमते---<pratika>अनेनेति</pratika> ।
जगत्कारणत्वोपयोगि सार्वज्ञ्यं श्रुतेन जगत्कारणत्वेनैवाक्षिप्यते । साक्षाच्च श्रूयते <quote>‘यस्सर्वज्ञ-
स्सर्ववि’</quote> दित्यादिषु । किमत्र हेत्वन्तरगवेषणया । अथापि तद्गवेषणया जगत्कारणत्वोप-
योगिनि सर्वशक्तिकत्वेऽपि हेत्वन्तरं किमिति नान्विष्यते । उच्यते । वेदनित्यत्वमूलकसर्व-
जगत्कारणत्वरूपलक्षणासम्भवशङ्कानिरासोऽप्यनुषङ्गतो लभ्यत इत्यन्यतः सिद्ध्यत्यपि सर्वज्ञ-
त्व एव वेदकारणत्वरूपं हेत्वन्तरमुच्यते । अत एव वेदनित्यत्वव्यवस्थापनं वियत्पादे सङ्ग-
तं नात्र कर्तुं युक्तमित्यपि शङ्का निरस्ता । अनुषङ्गलभ्येऽर्थे पृथक्सङ्गत्यनपेक्षणात् । श्लेष-
काव्यवदिति । <quote>‘त्रातः काकोदरो येन द्रोग्धापि करुणात्मना । पूतनामारणाख्यातः श्रेय-
सेऽस्तु स मे विभुः ।।’</quote> इति श्लिष्टकविपद्ये यथा श्लेषालङ्कारकृतविच्छित्तिविशेषसिद्धये वक्तु-
रनेकार्थविवक्षासत्त्वात् स्वतंत्रानेकार्थत्वकृतवाक्यभेदोऽनेकार्थप्रतीत्यर्था वाक्यावृत्तिश्च न दो-
षाय । एवमिहाप्यनेकार्थसूचनसिद्धये सूत्रकृतस्तदनुकूलानेकार्थविवक्षासत्त्वात्तत्कृतो वाक्य-
भेदो वाक्यावृत्तिश्च न दोषायेत्यर्थः । ‘अस्य महतो भूतस्य ति वाक्ये ब्रह्मणो वेदकर्तृत्वे-
न सर्वज्ञत्वमाक्षेप्तुं प्रभवति न वेत्यधिकरणाङ्गसंशयं सिद्धं कृत्वा तदर्थसंशयं दर्शयति---
<pratika>ब्रह्मण इति</pratika> । वेदनित्यत्वपौरुषेयत्वविरोधाविरोधौ संशयबीजमित्यभिप्रेत्य तद्विरोधं पूर्वप-
क्षहेतुं दर्शयति---<pratika>वाचेति</pratika> । ननु,वर्णानां नित्यत्वेन <quote>‘नित्यया वाचे’</quote>ति विशेषणमुपपद्यते । मैवम् ।
यदि वर्णा नित्याः तदा लौकिकवाक्यगता अपि ते नित्या इति विशिष्य वेदवाचि नित्यत्वं
विशेषणं न स्यात् । अतो वेदाख्यग्रन्थरूपेण नित्यत्वमभिप्रेत्येदं विशेषणं कृतमिति ज्ञायते ।
नन्वानुपूर्वीविशेषणविशिष्टवर्णरूपस्य वेदस्य नित्यत्वं न सम्भवति आनुपूर्व्याः कृतकत्वादि-
<note>(१) <quote>‘कारणत्वोपयोगि’</quote> इति-ख. पाठः <quote>‘कारणत्वोपाधियोगेन’</quote> इति ग. पाठश्च ।</note>
