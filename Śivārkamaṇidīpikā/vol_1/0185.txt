<pb n="185"/>
त्ये ब्रह्मणि निर्विकारे विशुद्धे चात्मनि न कर्मकारक१भावो युज्यते । येन विधिस-
म्भवः । उत्पत्तिप्राप्तिविकारसंस्काराणामत्रासम्भवात् । न च स्वतन्त्रफलाय स-
क्तुन्यायेन कर्मकारकतां परित्यज्य करणत्वविपरिणामेन आत्मना पश्येदिति
विधातुं शक्यम् । वैषम्यात् । तथा हि---क्रियाकृतातिशयस्य भस्मीभावलक्षणस्य
सक्तुषुं सम्भवात्तेषु२ शब्दतः करणत्वेऽप्यर्थतः कर्मत्वमस्ति । न तस्यात्मनि स-
म्भवः । अतो वेदान्तानां न ब्रह्मज्ञानविधिपरत्वमिति चेन्न । आत्मनि कर्मत्वप्र-
युक्तोत्पत्त्याद्यभावेऽपि कर्तृस्थमोक्षफलाय विध्युपपत्तेः । प्राप्ते कथं विधिरिति
चेत् । प्राप्तिः पाक्षिकी नित्या वा । उभयथापि नियमादिविधिस्सम्भवति । ननु,
<!-- APPAYYA !-->
नित्यप्राप्तत्वात् प्राप्यत्वं न सम्भवतीति भावः । <quote>‘बर्हिर्लुनाती’</quote>त्यत्र बर्हिष इव विकार्यत्वास-
म्भवे <quote>‘व्रीहीन्प्रोक्षती’</quote>त्यत्र व्रीहीणामिव गुणाधानलक्षणसंस्कारासम्भवे च हेतु <quote>‘र्निर्विकार’</quote>
इति । <quote>‘गृहं संमार्ष्टी’</quote>त्यत्रेव शुद्ध‍याधानलक्षणसंस्कारासम्भवे हेतु <quote>‘र्विशुद्ध’</quote>इति । यद्येवं
सक्तुन्यायेन विपरीतो गुणप्रधानभावोऽस्तु । <quote>‘सक्तूञ्जुहोती’</quote>त्यत्र हि होमेन भस्मीकृतानां सक्तूनां
भाव्यपयोगासम्भवात् भूतोपयोगाभावाच्च अघटमानं गुणकर्मत्वं परित्यज्य सक्तुभिरिति तृती-
याश्रयणेन क्रियाप्राधन्यमुपादायार्थकर्मत्वमाश्रितम् । एवमिहाप्यस्त्वित्याशङ्क्याह---<pratika>न चेति</pratika> ।
होमकरणतया विवक्षितानामपि सक्तूनां प्रक्षेप्यत्वेनार्थिककर्मत्वापरित्यागात् अस्ति जुहोतेस्स-
कर्मकत्वनिर्वाहः । तथात्र न निर्वाहोऽस्ति । आत्मनि कर्मत्वनिर्वाहकानामुत्पत्त्यादीनामसम्भवा-
दित्याह---<pratika>वैषम्यादिति</pratika> । होमेन सक्तूनां प्रक्षेप्यत्वेनेव ज्ञानेनात्मनोऽवभास्यत्वेन व्यवहार्य-
त्वेन चार्थतः कर्मत्वमिहापि सम्भवतीति ३स्मृतिविनियोगादर्शनात् सक्तुहोमवदात्मज्ञानस्या-
प्यर्थकर्मत्वकल्पनं सम्भवतीति समाधत्ते---<pratika>नेति</pratika> । यद्यपि ज्ञानेन प्रसादितस्य परमेश्वरस्य मोक्ष-
प्रदानेऽस्त्युपयोग इति सिद्धान्तदृष्ट्यागुणकर्मत्वमपि निर्वोढुं शक्यं तथाप्येकदेशिमतं यावदु-
क्तमिहानूदितम् । ननु, वेदान्तैरात्मज्ञानं कुर्यादिति विधिर्न सम्भवति । अधीतवेदान्तस्य
पठितमीमांसाशास्त्रस्य वेदान्तानुसन्धानेन तदर्थज्ञानस्य स्वयमेव प्राप्तेरिति शङ्कते---<pratika>प्राप्त
इति</pratika> । लौकिकी खल्वियमिह प्राप्तिः सा तु पाक्षिकी ऋतुगमन इव । तथा च <quote>‘ऋतावुपेया-
देवे’</quote>तिवद्वेदान्तैरात्मज्ञानं कुर्यदेवेत्यस्ति नियमविधेरवकाशः । यदि ब्रह्मोज्झतापरिहाराय
सदा वेदाभ्यासावश्यम्भावात् विचारितवेदान्तस्य वेदान्तैरात्मज्ञानप्राप्तिर्नित्येत्युच्यते तथापि
वेदान्तानुसन्धानप्रयुक्तात्मज्ञानस्य लोकव्यवहारप्रयुक्तानात्मज्ञानस्य च समुच्चित्य प्राप्तावना-
वश्यकानात्मज्ञाननिवृत्त्यर्थस्य परिसङ्ख्याविधेरवकाशोऽस्ति । <quote>‘आसुप्तेरामृतेः कालं नयेद्वे-
दान्तचिन्तये’</quote>ति स्मृत्यानुगुण्यादित्यभिप्रेत्य परिहरति---<pratika>प्राप्तिरिति</pratika> । एवमेकदेशिमतमुपन्य-
स्तम् । तत्रानभिमतांशं तदुपमर्दकशङ्कासमाधानमुखेन निराकृत्य स्वमतेन वेदान्तानां विधौ
ब्रह्मणि च तात्पर्यमुपपादयत्यग्रिमग्रन्थसन्दर्भेण । तत्र वेदान्तानां ब्रह्मणि विधौ च प्रामा-
ण्यसम्भवे रूपतदाश्रयप्रमाणभूतचक्षुर्दृष्टान्तप्रदर्शनमयुक्तमित्याशङ्कते---<pratika>नन्विति</pratika> । चक्षुर्हि
येन येन योग्येन सन्निकृष्टं तत्र सर्वत्रापि प्रमां जनयतीति युक्तं तस्योभयत्र प्रामाण्यम् । न
तथा शब्दो यत्रयत्र शक्तिरस्ति तत्र सर्वत्र प्रमां जनयति । किं तु यत्र तात्पर्यं तत्रैव । तथा
<note>(१) <quote>‘भाव उपपद्यते’</quote> इति ख. पाठः ।</note> <note>(२) <quote>‘त्तेषां’</quote> इति ख. पाठः ।</note> <note>(३) <quote>‘सस्कृतविनियोगादर्शनात्’</quote> इति घ. पाठः ।</note>
