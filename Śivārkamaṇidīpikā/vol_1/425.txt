<pb n="425"/>
अथेक्षतिकर्माधिकरणम् ।। ४ ।।
प्रत्यक्षादिप्रमाणातीतस्यापि परमेश्वरस्य परमकरुणावशादुपासकप्रत्यक्षत्वमुप-
पादयितुमेतदधिकरणमारभ्यते---
<sutra>।। सू॰ ।। ईक्षतिकर्मव्यपदेशात्सः ।। १२ ।।</sutra>
<!-- APPAYYA !-->
<p>पूर्वाधिकरणेन सङ्गतिं दर्शयन्नुत्तराधिकरणमवतारयति—<pratika>प्रत्यक्षादीति</pratika> । पूर्वाधिकरणवि-
षयवाक्ये, <quote>‘अदृष्टमश्रुत’</quote>मित्यादिना जीववर्गस्य चक्षुःश्रोत्रान्तःकरणव्यापारदशासु परमेश्व-
रस्यानवभासमानतोक्त्या तस्य प्रत्यक्षादिप्रमाणातीतत्वं लब्धम् । तथाभूतस्य तस्य साक्षात्कारः
कथं फलत्वेनोच्यत इत्याशङ्कानिराकरणार्थं बाह्यान्तरिन्द्रियजन्यप्रत्यक्षाविषयोऽपि परमेश्वरः
कृपावशादुपासकानां स्वरूपावरणमपनीय स्वरूपज्ञानात्मकसाक्षात्कारविषयो भवतीति प्रदर्श-
यितुमुत्तराधिकरणमारभ्यत इत्यर्थः ।। सू॰ ।। <pratika>ईक्षतिकर्मव्यपदेशात्सः</pratika> ।।१२ ।। प्रश्नोपनिषदि
<!-- APPAYYA !-->
प्रणवजीवावेवाक्षरशब्दवाच्याविति पूर्वः पक्षः । <quote>‘एतस्मिन्खल्वक्षरे गार्ग्याकाश ओतश्च प्रोतश्चे’</quote>ति आकाशान्तसकलप्रपञ्चधृतेः
श्रवणात् परमेश्वर एवाक्षरपदाभिधेय इति सिद्धान्तः ।।</p>
<p><pratika>सू॰ ।। सा च प्रशासनात् ।। १० ।।</pratika> सा च धृतिः <quote>‘एतस्यैवाक्षरस्य प्रशासने गार्गि सूर्याचन्द्रमसौ विधृतौ तिष्ठत’</quote> इत्या-
दिना प्रकृष्टाज्ञाधीनावगम्यते । <quote>‘एक एव रुद्रो न द्वितीयाय तस्थु’</quote> रिति जगतश्शासने परमेश्वरस्याद्वितीयत्वश्रवणात् तच्छासनं
न जीवस्य संभवति । अतः परमेश्वर एवाक्षरशब्दवाच्यः ।।</p>
<p><pratika>सू॰ ।। अन्यभावव्यावृत्तेश्च ।। ११ ।।</pratika> <quote>‘तद्वा एतदक्षरं गार्गि अदृष्टं द्रष्ट्ट अश्रुतं श्रोतृ’</quote> इत्यादिनाक्षरस्य परमेश्वरादर्था-
न्तरत्वस्य व्यावर्त्यमानत्वात् प्रणवजीवपक्षयोरदृष्टत्वविशेषितद्रष्ट्टत्वाद्यसंभवाच्च परमेश्वर एवाक्षरशब्दवाच्यः । इति ।</p>
<p><pratika>रामानुजमते, सू॰ ।। अक्षरमंबरान्तधृतेः ।। ९ ।।</pratika> विषयवाक्यं पूर्ववत् । अक्षरशब्दनिर्दिष्टं प्रधानं वा जीवो वा
उत परमात्मा वेति संदेहः । प्रधानस्य विकाराधारत्वाज्जीवस्याचिद्वस्त्वाधारत्वाच्चाकाशाधारतयोच्यमानमक्षरं प्रधानं वा जीवो
वा स्यात् न परमात्मेति पूर्वः पक्षः । <quote>‘यदूर्ध्वं गार्गि दिव’</quote> इत्यारभ्य कृत्स्नस्य विकारस्याधारतया निर्दिष्टस्याकाशस्याव्याकृत-
स्याधारतयोच्यमानस्याक्षरस्य प्रधानत्वायोगात् प्रशासनाधीनसूर्याचन्द्रमस्त्वसर्वाधारत्वादिश्रवणस्यापि जीवेऽनुपपन्नत्वाच्च न
प्रधानजीवयोरक्षरत्वं किं तु परमात्मन एवेति सिद्धान्तः । सूत्रार्थस्तु <pratika>अक्षर</pratika> <quote>‘मेतद्वै तदक्षरं गार्गि’</quote> इति निर्दिष्टं परमात्मा ।
कुतः । <pratika>अंबरान्तधृतेः</pratika>=अंबरं वायुमानाकाशः । अंबरान्तः अंबरंपारभूतमंबरकारणमित्यर्थः । कारणापत्तेरेव कार्यस्यान्त-
त्वात् । <pratika>अंबरान्तः</pratika>=अव्याकृतं प्रधानं, तस्य <pratika>धृतेः</pratika>=धारणात् । अक्षरं परमात्मैवेति ।।</p>
<p>एवं तर्हि जीवस्य, प्रधानधृत्युपपत्तेरक्षरं जीवोऽस्तु इत्याशंक्याह---<pratika>सू॰ ।। सा च प्रशासनात् ।। १० ।।</pratika> सा च अंब-
रान्तधृतिः <quote>‘एतस्य वा अक्षरस्य प्रशासने’</quote>इत्यादिना प्रशासनात्क्रियत इति श्रूयते । प्रशासनमप्रतिहताज्ञेत्यर्थः । न ह्यप्रति-
हताज्ञया कृत्स्नस्य जगतो धारणं जीवे उपपन्नम् । अतो न जीवोऽक्षरम् । <pratika>सू॰ ।। अन्यभावव्यावृत्तेश्च ।। ११ ।।</pratika> अस्यार्थः
श्रीकण्ठमतवदेवेति न पृथक्प्रपञ्च्यते ।।</p>
<p><pratika>आनन्दतीर्थमते, सू॰ ।। अक्षरमंबरान्तधृतेः ।। १० ।।</pratika> विषयवाक्यं न भिद्यते । अत्राक्षरं मध्यमाक्षररूपं श्रीतत्त्वं
वा ब्रह्म वेति संदेहः । अभ्रणीसूक्तस्थश्रीवाक्ये तस्याश्चन्द्रादिधारकत्वप्रशासनादिश्रवणात् श्रीतत्त्वमेवाक्षरं <quote>‘न तदश्नाती’</quote>ति
असंहर्तृत्ववर्णनान्न ब्रह्म इति पूर्वपक्षः ।</p>
<p>आकाशान्तसकलधारकत्वप्रतिपादनात् प्रकृष्टापराधीनासंकुचितशासनश्रवणात् स्थौल्याणुत्वाद्यन्यवस्तुस्वभावरहितत्ववर्ण-
नात् अनशनोक्तेरन्यानुपजीवनप्रतिपादनार्थत्वेनाविरोधाच्च ब्रह्मैवेति सिद्धान्तः । सूत्रार्थस्तु अक्षरं ब्रह्मैव । न चित्प्रकृतिः ।
कुतः । <pratika>अंबरान्तधृतेः</pratika>=आकाशान्तपदार्थधात्वश्रवणात् इति <pratika>।। सू॰ ।। सा च प्रशासनात् ।। ११ ।।</pratika> च=यतः ।
सा=अंबरान्तधृतिः । <pratika>प्रशासनात्</pratika>=विष्णोराज्ञामात्रादेव भवतीति श्रुतावुक्ता । अतोऽप्यक्षरं ब्रह्मैव न चेतनप्रकृतिः ।।</p>
<p><pratika>सू॰ ।। अन्यभावव्यावृत्तेश्च ।। १२ ।।</pratika> अन्यभावानां=विष्ण्वन्यवस्तुस्वभावानां स्थूलत्वादीनाम् । व्यावृत्तेश्च
अभावकथनाच्च । ब्रह्मैवाक्षरमित्यर्थः ।।</p>
<head>इति सूत्रार्थचन्द्रिकायामक्षराधिकरणम् ।। ३ ।।</head>
