<pb n="455"/>
<quote>‘पक्ष्म’</quote>स्वित्यादिमन्त्रैः क्रियमाणेषु होमेषु तिर्यग्जन्मगतानपि मृतानुद्दिश्य क्रियमाणेषु श्रा-
द्धेषु कल्पावसानानुद्दिष्टभाविकल्पभोग्यफलयोगादिषु च एषैव गातिराश्रयणीया नान्या
गतिरस्ति । तस्मान्न यागविधिसामर्थ्याद्विग्रहवद्देवतासिद्धिः । नापि <quote>‘यदाग्नेयोऽष्टाकपाल’</quote>
इत्यादिष्वग्न्यादीनां भोज्येन पुरोडाशादिनासम्बन्धो योग्यतया भोक्तृत्वमेव भोक्तृत्वे च तदु-
पपादको विग्रहः स्वीकर्तव्य इत्येवं द्रव्यदेवतादिसम्बन्धसामर्थ्यात्तत्सिद्धिः । भोज्यभोक्तृ-
भावरूपसम्बन्धस्य पुरुषेणानुष्ठातुमशक्यस्य विध्यगोचरत्वात् । यथाविधि तत्तद्देवतावा-
चिशब्दोच्चारणपूर्वकत्यागविषयत्वरूपस्य तयोः परम्परासम्बन्धस्यैव विधेयत्वात् शब्दोच्चा-
रणेनैव पुरुषेणानुष्ठातुं शक्यस्य विध्यर्हत्वात् । यत एवं द्रव्यत्यागसमयेषु तत्तद्विधिश्रुतदे-
वतावाचिशब्दोच्चरण एव विधिपर्यवसानं न देवतायां द्रव्यस्य तत्सम्बन्धेवा । अतएवाग्न्या-
दियागकालेष्वग्न्यादिशब्दपर्याया नोच्चार्यन्ते । अन्यथोद्देश्यदेवतास्मृतिमात्रार्थत्वे कदाचिदि-
च्छया पर्याया अपि प्रयुज्येरन् । यद्युच्येत विध्युपात्तदेवतावाचिशब्दस्य बुद्धिसन्निहितस्य
त्यागे कारणाभावात् स एव यागकाले प्रयुज्यत इति तथाप्य<quote>‘ग्नये पावकाय पुरोडाश’</quote>मि-
त्यादिविधाविहितयागानुष्ठाने द्वयोरग्निवाचकपदयोः प्रयोगो न स्यात्।एकेनाप्यर्थस्मृतिसिद्धेः।
अतो विधिवाक्य श्रुतयावद्देवतावाचिशब्दोच्चारणविधिबलादेव स नियमो निर्वाह्यः । तस्मा-
न्न द्रव्यदैवतसम्बन्धविधिसामर्थ्याद्विग्रहवद्देवतासिद्धिः । नापि प्रगीताप्रगीतमन्त्रसाध्यगुण-
वचनरूपस्तोत्रशस्त्रविधिसामर्थ्यात्तत्सिद्धिः । न हि गुणवचनं देवतानां राज्ञामिवाराधनरूपम् ।
येनाराध्यमानानां देवतानां राज्ञामिव फलदातृत्वं कल्पनीयमिति तदर्थं विग्रहवत्त्वमपि
कल्पनीयं स्यात् । अचेतनत्वेऽपि हि सोमलताया बहिष्पवमानस्तोत्रे तदभिषवसाधनानां
ग्राव्णां ग्रावस्तुतिरुपलभ्यते । किं च द्वादशाहे <quote>‘प्रजापतिं परिवदन्ती’</quote>ति विधाना’दकुशलो
वा अयं प्रजापतिर्यो दंशमशकान्ससृजे यः स्तेना’नित्यादीन्प्रजापतिपरिवादानधीयते । तन्न
तत्प्रीत्यर्थं किं त्वदृष्टार्थमित्येवोपपादनीयम् । एवमपि स्तुतशस्त्रादिगानस्यादृष्टार्थत्वोपपत्तौ
कः प्रीत्यर्थतायामाग्रहः । नापि हविःप्रदानसमये हविरुद्देश्यभूतंदेवताह्वानतद्ध्यानयोर्दृष्ट-
प्रयोजनभूतहविःस्वीकरणार्थत्वस्य कल्पनीयत्वेन तदाह्वानध्यानविधिसामर्थ्यात् विग्रहव-
द्देवतासिद्धिः । विहितस्थलेष्वाहवनीयादिषु प्रक्षिप्तानां हविषां तत्रैव भस्मीभावादिदर्शनेन
पितॄनुद्दिश्य त्यक्तानां हविषां निमन्त्रितब्राह्मणभुज्यमानत्वदर्शनेन पर्यग्निकरणान्तोत्सृष्ट-
पात्नीवतादिपशूनां यथापूर्वमविकलावस्थादर्शनेन च हवींषि देवताः स्वीकुर्वन्तीति कल्पना-
योगात् । एवम् <quote>‘ऐन्द्रमेकादशकपालं निर्वपेन्मारुतं सप्तकपाल’</quote>मिति विहितायामिष्टौ<quote>‘ऐन्द्र-
स्यावद्यन्ब्रूयादिन्द्रायानुब्रूहीत्याश्राव्य ब्रूयान्मरुतो यजेति मारुतस्यावद्यन्ब्रूयान्मरुभ्द्योऽनु-
ब्रूहीत्याश्राव्य ब्रूयादिन्द्रं यजे’</quote>त्याहूतदेवतायै द्रव्याप्रदानस्यानाहूतदेवतायै तत्प्रदानस्य च
कर्तव्यतया श्रूयमाणत्वात् हविःप्रक्षेपणसमयदेवताह्वानतद्ध्यानतदुद्देशानां बृहत्स्तोत्रादिषु
समुद्रनिधनादिवददृष्टार्थत्वस्यैवाभ्युपगन्तव्यत्वात् । अतः प्रमाणाभावेन देवानां विग्रहा-
भावात् । पटुदेहेन्द्रियादिमत्त्वरूपमुपासनासामर्थ्यं नास्तीति भावः । नन्वादित्यादिपदानामर्थव-
त्त्वावश्यंभावात्तदर्थानामेव कर्मसु देवतात्वावश्यंभावाच्च सन्ति तावद्देवा इति निर्विवादम् ।
