<pb n="552"/>
प्रमाणत्वेन स्मारिता । तेन<quote>‘प्तर्वो वै रुद्रः सर्वं खल्विदं ब्रह्मे’</quote>त्यादिसर्वपदसामानाधिकरण्यं
विशिष्य तत्तद्वाचकपदसामानाधिकरण्यं च सर्वाधिष्ठातृत्वप्रयुक्तसर्वशरीरकृतमिति दर्शितं
भवति । आश्वलायनसूत्रे शिवं प्रस्तुत्य <quote>‘सर्वाणि ह वा एतस्य नामधेयानि भवन्ती’</quote>ति
साक्षादेव सर्वेषां नाम्नां तत्र पर्यवसानं वर्णितम् । तथा शिवपुराणे <quote>‘विग्रहं देवदेवस्य
विश्वमेतच्चराचरम् । तदेवं न विजानन्ति पशवः पाशगौरवा’</quote> दिति विश्वस्य शिवविग्रहत्वं
लोकानां तदज्ञानं चोक्त्वा तदज्ञानादेव वेदेषु परब्रह्मणश्शिवस्य तत्रतत्र तत्तद्वस्तुरूपत्वोक्तिं
तत्तद्वस्त्वधिपतित्वोक्तिं च दृष्ट्वा क्षुभितहृदयाश्शास्त्रकारा भिन्नभिन्नहृदया भिन्नप्रस्थानाव-
लम्बिनो जाताः । वस्तुतश्शिवस्सर्वशरीरकः सर्वस्याप्यधिपतिरिति तत्तच्छब्दैरपि व्यपदेष्टुं
शक्यः । तदधिपतित्वेनापि नात्र कश्चिद्विरोध इति प्रपञ्चितं <quote>‘तमेकमेव बहुधा वदन्ति यदन-
न्तकम्।अजानन्तः परं भावमविकल्पं महर्षय’</quote>इत्यादिना<quote>‘केचित्संसारिणं प्राहुस्तमसंसारिणं परे ।
स्वतन्त्रमपरेप्राहुरस्वतन्त्रं परे विदुः ।। घोर इत्यपरे प्राहुस्सोम्यमेव परे विदुः । रागवन्तं परे
प्राहुर्वीतरागमथापरे । निष्क्रियं तं परे प्राहुस्सक्रियं चेतरे जनाः ।निरिन्द्रियं परे प्राहुस्सेन्द्रियं
च तथापरे ।’</quote> इत्यादिविकल्पप्रदर्शनपूर्वकम् <quote>‘एवं विकल्प्यमानेषु याथार्थ्यं परमेष्ठिनः । नाध्यव-
स्यन्ति मुनयो नानाप्रत्ययकारणात् । ये पुनस्सर्वभावेन प्रपन्नाः परमेश्वरम् । ते विजान-
न्त्ययत्नेन शिवं परमकारण’</quote>मित्यन्तेन । एवमन्यत्राप्युदाहार्यम् । तस्मात्स्थितमिदं श्रुतिसू-
त्रस्मृतिपुराणानुग्रहार्थं काशकृत्स्नमतमेव साधीय इति । अथोदाहृतेष्वथर्वशिरोवाक्येषु
व्याख्येयांशान्व्याकुर्मः । पुरा ब्रह्मादयो देवाः परब्रह्मणः परमशिवस्य तत्त्वं स्वयं निश्चेतु-
मशक्नुवन्तः तमेवादिगुरुं प्रक्ष्याम इति निश्चित्य निरतिशयसुखात्मकतया स्वर्गशब्दाभिधेयं
तस्य लोकं गत्वा तमपृच्छन् कः कीदृक्स्वरूपो भवानिति स भगवानब्रवीत् सृष्टेः प्रागह-
मेक एवासं सृष्ट्यनन्तरमिदानीं सृष्टप्रपञ्चात्मना वर्ते संहारकाले च सृष्टेः प्रागिव भवि-
ष्यामि कल्पान्तरे स्रक्ष्यमाणपदार्थात्मना वा भविष्यामि मदतिरिक्तः कोऽपि नास्तीति <quote>‘नान्यः
कश्चिन्मत्तो व्यतिरिक्त’</quote> इत्यन्तवाक्यार्थः स्पष्टः । तथा <quote>‘सोऽहं नित्यानित्य’</quote> इत्यादेरपि तत्र
सामान्यतो नित्यानित्यस्वरूपत्वमुक्त्वा <quote>‘ब्रह्माह’</quote> मित्यनेन परब्रह्मतया नित्यरूपं विवृतम् ।
<quote>‘ब्रह्म ह’</quote>मिति केचित्पाठमङ्गीकृत्याहमित्यर्थे हमितिशब्दः, <quote>‘हंसस्सोऽह’</quote>मिति दर्शनात् शक-
न्ध्वादित्वाद्वा सन्धिरिति वदन्ति । तदनन्तरमनित्यरूपत्वविवरणम् । तत्र <quote>‘ब्रह्माह’</quote>मिति
पुंलिङ्गेन, ब्रह्मशब्देन हिरण्यगर्भरूपत्वमुक्तम् । <quote>‘प्राञ्चोऽह’</quote>मित्यादिभि <quote>‘र्विदिशश्चाह’</quote> मित्यन्तै-
र्वाक्यैः प्रागाद्यूर्ध्वान्तसकलदिगन्तर्गतवस्तुजातरूपत्वं सकलदिग्रूपत्वं चोक्तम् । सावित्री देव-
ता।गायत्र्यादयश्चत्वारश्छन्दोविशेषाः।छन्दस्सामान्यतश्छदोमात्रम्।गार्हपत्यादयस्त्रयोऽग्नयः ।
सत्यः सत्यवचनम् । अर्शादित्वादच्प्रत्ययेन सत्यवचनशीलो वा । गौः प्रसिद्धा । गौरी पार्वती
कन्या वा । ज्येष्ठो वयोऽधिकः । श्रेष्ठो भूम्यैश्वर्यादिभिः प्रशस्तः । वरिष्ठः उरुतरः । अप्ते-
जोग्रहणं भूतमात्रोपलक्षणम् । ऋगादयश्चत्वारो वेदाः । क्षरं प्रधानम् । अक्षरं जीवसामान्यम् ।
गुह्यो गुप्तधर्मः । अरण्यं चम्पकारण्यादिकम् । पुष्करं तीर्थविशेषः । पवित्रं ततोऽन्यत् पावनव-
स्तुसामान्यं गङ्गादिकम् । अग्रं च मध्यं च चकारादादिश्च । सर्वस्य पदार्थजातस्य बहिश्च चका-
रादन्तश्च।पुरस्ताज्ज्योतिः प्राच्यामुद्यन्नादित्यः । एवमनेकात्मकोऽप्यहमेक एव । सर्वे च मां सर्वे-
ऽपि पदार्थाः मामेवानुवर्तन्ते । मदेकवश्या इति यावत् । एवं मां यो वेद स सर्वान्देवान्वेद
