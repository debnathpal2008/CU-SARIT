<pb n="132"/>
विशतें देव एकः । संयुक्तमेतत्क्षरमक्षरं च व्यक्ताव्यक्तं हरते विश्वमीशः’</quote> <quote>‘विश्वाधिको रुद्रो
महर्षिः,’</quote> <quote>‘तस्मात्सर्वगतः शिवः,’</quote> <quote>‘मायिनं तु महेश्वरं’</quote> <quote>‘तमीशानं वरदं देवमीड्य’</quote> मित्याद्य-
नन्तरसन्दर्भो यावदुपनिषत्समाप्ति हरेशरुद्रशिवमहेश्वरेशानादिशिवासाधारणनामभिरेव जग-
त्कारणस्य निर्देशदर्शनात् <quote>‘यः कारणानी’</quote>ति मन्त्रस्य शिवमेव जगत्कारणमपश्यन्नित्यस्मि-
न्नर्थे तात्पर्यमुन्नीयते । एवमेव सङ्क्षेपेणोपबृंहितं कूर्मपुराणे <quote>‘समेत्य ते महात्मानो मुनयो
ब्रह्मवादिनः । वितेनिरे बहून्वादानात्मविज्ञानसंश्रयान् । किमस्य जगतो मूलमात्मा वाऽ-
स्माकमेव हि । कोऽपि स्यात्सर्वभूतानां हेतुरीश्वर एव च । इत्येवं मन्यमानानां ध्यानकर्माव-
लम्बिनाम् । आविरासीन्महादेवी गौरी गिरिवरात्मजा । निरीक्षितास्ते परमेशपत्‍न्या तद-
न्तरे देवमशेषहेतुम् । पश्यन्ति शम्भुं कविमीशितारं रुद्रं बृहन्तं पुरुषं पुराण’</quote>मिति । अत्र
<quote>‘किमस्य जगतो मूल’</quote>मित्यनेन <quote>‘कुतस्स्म जाता’</quote> इत्येतदर्थो दर्शितः । <quote>‘आत्मावास्माकमेव ही’</quote>-
त्यनेन <quote>‘जीवाम केने’</quote>त्यादिसकलसंशयार्थः सङ्गृहीतः । आत्मशब्दस्याधिष्ठातृपरत्वात् ।
<quote>‘कोऽपि स्या’</quote>दित्यर्धेन <quote>‘कालस्स्वभाव’</quote> इत्यादिमन्त्रप्रतिपादितकालकारणत्वादिवादनिरास-
सामर्थ्यसिद्धसर्वकारणत्वसर्वेश्वरत्वविशिष्टब्रह्मरूपसंशयधर्मिसम्प्रतिपत्तिरुपन्यस्ता । शिवपु-
राणोऽप्यम्बिकामाहात्म्यं प्रस्तुत्य प्रपञ्चेनोपबृंहितम् । <quote>‘मुमुक्षया पुरा केचिन्मुनयो ब्रह्मवा-
दिनः । संशयाविष्टमनसो विमृशन्ति यथातथम् । किं कारणं कुतो जाता जीवामः केन वा
वयम् । क्व चास्माकं सम्प्रतिष्ठा केन वाधिष्ठिता वयम् । इह वर्तामहे शश्वत्सुखेष्वन्येषु वाऽ-
निशम् । अविलङ्घ्या च विश्वस्य व्यवस्था केन वा कृता । कालस्स्वभावो नियतिर्यदृच्छा
नात्र युज्यते । भूतानि योनिः पुरुषो योगो वैषां परेऽथवा । अचेतनत्वात्कालादेश्चेतनत्वेऽपि
चात्मनः । सुखदुःखाभिभूतत्वादनीशत्वाद्विचार्यते । ते ध्यानयोगानुगताः प्रापश्यंच्छक्तिमै-
श्वरीम् । पाशविच्छेदिकां साक्षान्निगूढां स्वगुणैर्भृशम् । तया विच्छिन्नपाशास्ते सर्वकारण-
कारणम् । शक्तिमन्तं महादेवमपश्यन्दिव्यचक्षुषा । यः कारणन्यशेषाणि कालात्मसहिता-
न्यपि । अप्रमेयोऽनया शक्त्या साकमेकोऽधितिष्ठती’</quote>ति । एवं श्वेताश्वतरोपनिषदाम्नातस्य
<quote>‘यदातमो’</quote>मन्त्रस्य तदुपक्रमस्य च तात्पर्यमस्माभिः शिवतत्त्वविवेके शैवकर्णामृते च प्रपञ्चे-
नोपपादितं तत्रैवानुसन्धेयम् । एतेनेदं निरस्तम् । जगत्कारणं वस्तु <quote>‘सदेव सोम्येदमग्र आ-
सीत्’</quote> <quote>‘ब्रह्म वा इदमग्र आसीत्’</quote> <quote>‘आत्मा वा इदमेक एवाग्र आसी’</quote>दित्यादिकारणवाक्येषु
सद्ब्रह्मात्मशब्दैरुत्तरोत्तरं विशेषपर्यवसायिभिः सद्रूपं बृहच्चेतनं चेत्येतावत्पर्यन्तबुद्धिगृहीतम्
<quote>‘एको ह वै नारायण आसी’</quote>दित्यादिष्वनितरसाधारणेन नारायणशब्देन निर्देशात् छागपशु-
न्यायेन नारायण एवेति निश्चीयत इति सर्वेषां कारणवाक्यानां शिवे पर्यवसानं साक्षादेव
प्रतिपादयति मन्त्रे अस्मदादीनामिव पूर्वमृषीणां सञ्जातं जगत्कारणं ब्रह्म किंदेवतात्मकमिति
संशयं प्रदर्श्य स्वयं निर्णेतुमशक्नुवन्तस्ते ध्यानयोगप्रसादितपरमेश्वरीकटाक्षमहिम्ना शिव
एवेति निश्चयं लेभिर इति प्रतिपादयति मन्त्रजाते च जाग्रति क्षुद्रबुद्धिकल्पितन्यायसञ्चारे-
णान्यत्र पर्यवसानासम्भवात् । <quote>‘यदातमो’</quote>मन्त्रादिगतशिवादिशब्दानां वृत्त्यन्तरेण शिवान्य-
परत्वे तदविरोधेन सर्वेषां कारणवाक्यानां तत्र पर्यवसानं सम्भवतीति चेन्न । <quote>‘यदातमो’</quote>
मन्त्रगतस्य शिवशब्दस्य नारायणवृत्तित्वे मन्त्रवाक्यवैयर्थ्यापत्तेरुक्तत्वात् <quote>‘क्षरं प्रधानममृ-
