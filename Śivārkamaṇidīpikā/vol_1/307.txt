<pb n="307"/>
१६) इत्यादय उपपादयन्ति । ततः <quote>‘सर्व खल्विदं ब्रह्म’</quote> <ref>(छा॰३.४.)</ref> इति सर्वचिदचि-
त्प्रपञ्चशरीरं ब्रह्माभिधीयते । ततो ब्रह्मस्वरूपत्वात् प्रपञ्चस्य द्वेषाद्यविषयत्वाच्छा-
<!-- APPAYYA !-->
न च तथा सति शरीरादिशब्दानामप्यात्मपर१ता स्यादिति वाच्यम् । तत्प्रवृत्तिनिमित्तस्य श-
रीरत्वस्य साक्षात्स्वापृथक्सिद्धाश्रय एव प्रवृतिनिमित्तत्वात् । देवमनुष्यादिशब्दानामिव तेषामा-
त्मपर्यंतप्रयोगाभावेनातिप्रसंगवारणार्थं साक्षात्त्वविशेषणस्यापेक्षितत्वात् । अत एव रूपरसा-
दिशब्दानां द्रव्यपर्यन्तत्वं हस्तादिशब्दानां शरीरपर्यन्तत्वं वा नास्ति । तत्रापि व्यवहारानु-
सारेण साक्षात्त्वविशेषणापेक्षणात् । न च क्वचित्तदनपेक्षणमात्रेण सर्वत्र तदनपेक्षणं भवति ।
अपत्यशब्दस्य साक्षात्परम्परासाधारण्येन जन्यचेतनवृत्तित्वेऽपि पुत्रशब्दस्य साक्षाज्जन्यचेतन
एव वृत्तिदर्शनात् । तस्मान्नीलादिशब्दानां द्रव्यपर्यन्तत्वदर्शनात् तद्रीत्या प्रपञ्चशब्दानामपि
ब्रह्मपर्यन्तत्वं युक्तम् । <quote>‘नीलो घट’</quote> इत्यादिवत् <quote>‘सर्वो वै रुद्र’</quote> इत्यादिप्रयोगदर्शनेन तेषां
नीलादिशब्दसमानत्वात् । नन्वनुपदमेवोक्तं <quote>‘रूपरसादिशब्दाः शरीरादिशब्दाः हस्ता-
दिशब्दाश्च साक्षात्स्वप्रवृत्तिनिमित्ताश्रयस्यैव वाचका’</quote> इति । तथा च सर्वे शब्दा नीलारुण-
देवमनुष्यादिशब्दसमाना न भवन्तीति कथं नीलादिशब्दरीत्या सर्वे शब्दा ब्रह्मवाचकाः सि-
द्ध्येयुः । सत्यम् । येषां शब्दानां स्वप्रवृत्तिनिमित्ताश्रयमात्रे शक्तिः सम्भवति तेषु नीलादि-
शब्दन्यायोपन्यासः येषां शक्तौ तदाश्रये साक्षात्त्वविशेषणमपेक्षितं तेषां ब्रह्मवाचकत्वं न
नीलादिशब्दन्यायेन सिद्ध्यति । किंतु <quote>‘सर्वो वै रुद्र’</quote> इत्यादिसामानाधिकरण्यं बहुभवनसङ्कल्पो
नामरूपव्याकरणमिति प्रमाणैः सिद्ध्यति । अत एव भाष्ये <quote>‘तस्मात्सर्वशब्दवाच्यत्वं ब्रह्म-
ण’</quote> इति नीलारुणादेवमनुष्यादिशब्दानामपृथक्सिद्धस्वाश्रयसामान्यवाचित्वात् ब्रह्मणः सर्व-
शब्दवाच्यत्वं प्रसाध्यापि निर्णीतस्य हेतोरव्यापित्वमालोच्य <quote>‘‘सर्वो वै रुद्र’ इत्यादय उपपा-
दयन्ती’’</quote>ति व्यापकानि हेत्वन्तराण्युपन्यस्तानि । एवं च रूपादिशब्दानां साक्षात्स्वाश्रय एव
शक्तिरिति व्यवस्था नीलादिशब्दशक्तिवत् तस्याः घटादिपर्यन्तत्वं माभूदिति तन्मात्रव्याव-
र्तनार्थेति न तथा नामरूपव्याकरण श्रुत्यादिसिद्धा ब्रह्मणश्शक्तिर्व्यावर्त्यत इति सर्वं सम-
ञ्जसम् । एवमुपपादितं <quote>‘सर्वं खल्विदं ब्रह्मे’</quote>ति वाक्यस्य विवक्षितमर्थमुपसंहरति---<pratika>तत
इति</pratika> । तद्वाक्यार्थस्य शान्तावुपयोगमाह—<pratika>ततो ब्रह्मस्वरूपत्वादिति</pratika> । यतः प्रपञ्चो ब्रह्म-
शरीरमतः प्रसिद्धतदीयदिव्यविग्रहवत्तस्य पूज्यत्वेन द्वेषतत्प्रयुक्त निग्रहाद्यनर्हत्वात्ततो निवृत्त-
स्सन् ब्रह्मोपासीतेति । यद्यप्युपासनाकर्मत्वेन ब्रह्म न श्रूयते, तथाप्युपासनस्य कर्माकाङ्क्षा-
यां शान्तिहेतूपदेशवाक्ये सन्निहितं सर्वात्मकं ब्रह्मैव तत्कर्मत्वेनान्वेति । अत एव समान-
प्रकरणे वाजसनेयके <quote>‘सत्यं ब्रह्मेत्युपासीते’</quote>ति श्रूयत इति भावः । ननु नामरूपव्या-
करणश्रुत्याद्यनुसारेण नीलादिशब्दशक्त्यनुसारेण च सर्वशब्दवाच्यं ब्रह्म, ततः <quote>‘सर्वं ख-
ल्विदं ब्रह्मे’</quote>ति निर्देशश्चोपपद्यतां नाम, न तु ब्रह्म सर्वशरीरकम् । सर्वस्य द्रव्यगुणक-
र्मादिरूपस्य प्रपञ्चस्य शरीरत्वासम्भवात् । द्रव्यैकरूपं हि शरीरम् । नापि सर्वद्रव्यशरीरकं
ब्रह्मेति युक्तम् । हस्तपादादिसंस्थानविशेषरहितानां काष्ठलोष्टादीनां शरीरत्वासम्भवात् ।
ननु, मनुष्यपशुपक्षिसरीसृपतरुगुल्मलतादिसकलशरीरसाधारणस्यैकस्यानुगतस्य संस्थानवि-
<note>(१) <quote>‘पर्यन्तता’</quote> इति च-पाठः ।</note>
