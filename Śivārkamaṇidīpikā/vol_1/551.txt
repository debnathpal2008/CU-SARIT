<pb n="551"/>
द्वितीयखण्डे च सर्वानुप्रवेशादेव <quote>‘यो वै रुद्रः स भगवान् यश्च ब्रह्मा तस्मै वै
नमो नमः’</quote> इत्यारभ्य ब्रह्मविष्णुमहेश्वरोमाविनायकादिसर्वप्रपञ्चवाच्यत्वं प्रति-
पाद्यते । तथा सर्वश्रुतिसामरस्यविचारे सर्वेषां चिदचिद्वस्तूनामन्तर्यामितया
अनुप्रविष्टः सर्वशरीरः सर्वशब्दवाच्यः परमेश्वरः शिव इति विज्ञायते । अतः
काशकृत्स्नमतमेव श्रुतिसूत्रमहाभियुक्तसम्मतमिति समञ्चसम् ।।
इति वाक्यान्वयाधिकरणम् ।। ५ ।।
<!-- APPAYYA !-->
सदा जनानां हृदये सन्निविष्टः । <quote>‘यो रुद्रो अग्नावप्सु य ओषधीषु यो रुद्रो विश्वा
भुवना विवेश ।’</quote> <quote>‘नमस्स्रोतस्याय च द्वीप्याय चे’</quote> त्यादिब्रह्मकर्मकाण्डगतसर्वश्रुतिसा-
मरस्यविचारे सर्वेषां चेतनानामन्तर्यामितया तान्यनुप्रविष्टोऽन्तर्यामित्वादष्टमूर्तिरन्तर्यामि-
ब्राह्मणादिषु पञ्चभूतचन्द्रसूर्यसकलचेतनरूपाष्टमूर्तित्वप्रसिद्धेश्च सर्वशरीरकः <quote>‘इमा
रुद्राय स्थिरधन्विने गिर’</quote> इति श्रुतेश्च सर्वशब्दवाच्यश्च शिवोऽवधार्यत एव । यत एवं
तस्मात काशकृत्स्नमतमेव समञ्जसमित्युपसंहरति&mdash;<pratika>अत इति । श्रुतिसूत्रेति</pratika> । श्रुति-
सूत्राण्युदाहृतानि । महाभियुक्तसूक्तयः स्मृतिपुराणानि । तथा हि---मानवधर्मशास्त्रो-
पसंहारे तावत् <quote>‘प्रशासितारं सर्वेषामणीयांसमणोरपि । रुक्माभं स्वप्नधीगम्यं विद्यात्तु पुरुषं
पर’</quote>मिति सर्वेषां नियन्तारं पुरुषं प्रस्तुत्य <quote>‘एनमेके वदन्त्याग्निं मरुतोऽन्ये प्रजापतिम् ।
इन्द्रमेके परे प्राणमपरे ब्रह्म शाश्वत’</quote>मिति तेषुतेषु वेदभागेषु तस्याग्न्यादिशब्दैर्व्यवहारमु-
पन्यस्य सर्वेषां तेषामविरोधसिद्ध्यर्थ<quote>‘मेष सर्वाणि भूतानि पञ्चभिर्व्याप्य मूर्तिभिः । जन्मबृद्धि-
क्षयैर्नित्यं संसारयति चक्रव’</quote>दिति श्लोकेन तस्य सर्वनियन्तृत्वं राज्ञः प्रजानियन्तृत्वमिव
ताटस्थ्येन स्थितस्य न सम्भवति किं तु जीववर्गस्य स्वस्वशरीरनियन्तृत्वमिव नियम्यानि
व्याप्य स्थितस्येति वर्णयांबभूवे । तेन सर्वेषां तच्छरीरत्वसूचनात् तस्य स्वशरीरभूताग्न्या-
दिशब्दवाच्यत्वमुपपादितं भवति । शिवस्याग्निशब्देन व्यवहारस्तावत् <quote>‘अग्निं पुरातनयित्नो-
रचित्तात्’</quote> <quote>‘रुद्रो वा एष यदग्नि’</quote>रित्यादिश्रुतिभागेषु <quote>‘किमेभिरमरैरन्यैः पूजितैरध्वरे फलम् ।
राजा चेदध्वरस्यास्य न रुद्रः पूज्यते त्वया । द्वे तनू तस्य देवस्य वेदज्ञा ब्राह्मणा विदुः ।
घोरा चान्या शिवा चान्या ते चैव शतधा पुन’</quote>रित्यादिशिवपुराणमहाभारतादिवचनोपनीत-
शिवतात्पर्येषु प्रसिद्धः । इन्द्रशब्देन व्यवहारः अथर्वशिरसि ईशाननामनिर्वचनानन्तरप-
ठिते <quote>‘अभि त्वा शूर नोनुम’</quote>इति मन्त्रे प्रसिद्धः । एवं शब्दान्तरैर्व्यवहारोऽप्युदाहरणीयः ।
<quote>‘पञ्चभिर्व्याप्य मूर्तिभि’</quote>रित्यनेन वियदादिभूतरूपाः शिवस्याष्टमूर्त्यन्तर्गताः पञ्चब्रह्मरूपा वा
मूर्तयो विवक्षिताः । मानवधर्मशास्त्रोपक्रमस्य शिवपरत्वमस्माभिः शिवतत्वविवेके निपुणत-
रमुपपादितमिति नोपसंहारस्य शिवपरत्वे तद्विरोधश्शङ्कनीयः । तथा कात्यायनगृह्ये <quote>‘नदी-
मुत्तरिष्यन्नभिमन्त्रयते नमो रुद्रायाप्सुषदे स्वस्ति मा संपारयेति वनस्पतिमारोक्ष्यन्नभिम-
न्त्रयते नमो रुद्राय वनस्पतिषदे स्वस्ति मा सम्पारये’</quote>त्यादिना नदीतरुगिरिनदीचतुष्पथश्म-
शानगोष्ठाक्रमणेषु तदधिष्ठातृत्वेन तत्रतत्र सन्निहितस्य रुद्रस्य नमस्कारमन्त्रान्विधायैवम-
न्यत्रापि <quote>‘नमो रुद्रायेत्येव ब्रूया’</quote> दित्यन्याक्रमणेष्वपि सामान्यतस्तन्नमस्कारमन्त्रं विधाय
<quote>‘रुद्रो ह्येवैतत्सर्व’</quote>मिति तदनन्तरवाक्येन रुद्रस्य सर्वाधिष्ठातृत्वे <quote>‘सर्वो वै रुद्र’</quote> इति श्रुतिः
