<pb n="106"/>
दिरूपे संशये सति सच्चिदानन्दरूपः शिव एव जगत्कारणं ब्रह्मेति लक्षणस्य शिवैकान्त्यव्य-
स्थापनाय जन्मादिसूत्रसूचितन्यायावलम्बनमधिकरणं प्रवर्तयिष्यते । नन्वेकस्मिन्धर्मिणि
विरुद्धनानाप्रकारकं ज्ञानं संशय इति नैयायिकानां घण्टाघोषः । कथमिह नानाधर्मिषु ब्रह्म-
त्वरूपैकधर्मप्रकारकः संशय उदाह्रियते । उच्यते । एकत्रानेकधर्मप्रकारकसंशयवदनेकत्रैकधर्म-
प्रकारकोऽप्यस्ति संशयस्सकलजनसिद्धः । यथास्मिन्समाजे मित्रायाः पतिर्वर्तत इत्यवगतव-
तस्तस्याः पतिरयमयं वेति संशयः । नैयायिकोक्तलक्षणासङ्गृहीतत्वात्तथाभूतः संशयो नाङ्गीकर्तुं
युक्त इति चेन्न । तान्त्रिककल्पितलक्षणानुसारेण लोकप्रसिद्धलक्ष्यत्यागायोगात् । अन्यथा
<quote>‘विरुद्धैकप्रकारकानेकविशेष्यकः संशय’</quote> इति लक्षणकल्पनेन तदसङ्गृहीतमयं स्थाणुः
पुरुषो वेति ज्ञानं संशयो न भवतीत्यभ्युपगन्तारं को वारयेत् । नन्वनेकधर्मगतमेकधर्मिनि-
ष्ठतानर्हत्वं विरुद्धत्वं तदेकत्र धर्मे न सम्भवतीति चेन्न । एकधर्मगतमनेकनिष्ठतानर्हत्वं
विरुद्धत्वं तदनेकत्र धर्मे न सम्भवतीत्यपि वक्तुं शक्यत्वात् । एकत्र स्थाणुत्वपुरुषत्वे विरुद्धे
इतिवदनेकत्रैकभार्यापतित्वं विरुद्धमित्यप्यनुभवस्य तुल्यत्वात् । यदि विरुद्धत्वमनेकगतं वक्त-
व्यमिति नियमः । अनेकत्रैकभार्यापतित्वं विरुद्धमिति व्यवहारस्यैकस्या भार्याया अनेकः पति-
र्विरुद्ध इति धर्मिविरोधे पर्यवसानं स्थाणुत्वपुरुषत्वयोरेकवृत्तित्वं विरुद्धमिति व्यवहारस्येवे-
त्यङ्गीक्रियते । तथाप्येकप्रकारकविरुद्धानेकविशेष्यकं ज्ञानं संशय इति लक्षणकल्पनेन स्थाणु-
पुरुषादिसंशयोऽपलप्येत । तस्मादनुभवसिद्धद्विविधसंशयसङ्ग्रहाय विरुद्धानेकैकवैशिष्ट्यावगा-
हि ज्ञानं संशय इति लक्षणं कल्पनीयम् । विरोधोऽत्र न सहानवस्थानलक्षणः किं त्वेकसम्ब-
न्धाभावः । एकाधिकरणसम्बन्धाभावरूपात्सहानवस्थानादस्य लघुत्वात् । अयं च विरोधो
धर्मिणोरेकधर्मसम्बन्धाभावरूपो धर्मयोरेकाधिकरणसम्बन्धाभावरूप इति द्विविधेऽपि संश-
येऽनुगत एव । न चैवमपि प्रतिनियतगुणकर्मादिधर्मानधिकरणतया विरुद्धयोर्घटयोर्घटत्ववै-
शिष्ट्यावगाहिनि समूहालम्बनेऽतिव्याप्तिः । लक्षणप्रविष्टैकसम्बन्धाभावरूपस्य विरोधस्य वि-
वक्षितत्वात् । न चैवमप्यनेकस्यैकेन यत्सम्बन्धाभावस्तदन्यसम्बन्धावगाहिनि <quote>‘मित्रा पत्यु-
र्भ्रातुश्च हितैषिणी’</quote>ति ज्ञानेऽतिव्याप्तिः । यत्सम्बन्धाभावो विरोधः तदवगाहित्वस्य विवक्षित-
त्वात् । वस्तुतस्तु सर्वमिदं लक्षणं न युक्तम् । अविरोधिनोर्विरोधभ्रमजन्ये <quote>‘वृक्षः पनसो
वे’</quote>ति संशयेऽव्याप्तेः । विरोधिनोरविरोधिभ्रजन्ये <quote>‘वृक्षोऽयं भल्लूकश्चे’</quote>ति विपर्ययेऽतिव्या-
प्तेश्च । न च लक्षणे वस्तुतो विरुद्धत्वं न विशेषणं किं तु भासमानविरोधत्वमिति वाच्यम् ।
पीतत्वशङ्खत्वे विरुद्धे इत्यवगच्छतो दोषवशाज्जायमाने पीतशङ्खविभ्रमे तथाप्यतिव्याप्तेः ।
ननु, तस्मिन्नेव ज्ञाने भासमानत्वं विरोधे विशेषणम् । पीतशङ्खविभ्रमे तयोर्विरोधो न भास-
ते किं तु तटस्थज्ञानान्तर एव । वस्तुतः पीतत्वशङ्खत्वयोर्विरोधेऽपि दोषवशान्मम शङ्खः पीतो
भासत इति व्यवहारः तटस्थज्ञानविषयस्यैव विरोधस्यानुवाद इति चेन्न । पीतशङ्खविभ्रमोद-
यकाले विरोधाभानसत्त्वे तदुपनीततया पीतशङ्खविभ्रमेऽपि विरोधाभानस्य निवारयितुमश-
क्यत्वात् । अन्यथा संशयस्थलेऽपि तटस्थज्ञान एव विरोधो भासते न संशय इति कल्पनापत्त्या-
लक्षणस्याऽसम्भवप्रसङ्गात् ।किं च<quote>‘धूमवानयं पर्वतो यदि निर्वह्निस्स्यान्निर्धूमःस्या’</quote> दिति तर्केऽप्य-
तिव्याप्तिः । अपि च <quote>‘परस्परविरुद्धस्थाणुत्वपुरुषत्ववानय’</quote>मिति लौकिकानामाहार्यभ्रमे <quote>‘प्रती-
