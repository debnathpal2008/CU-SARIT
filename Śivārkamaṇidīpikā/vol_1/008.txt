<pb n="008"/>
रेण धाय्याः स्युः द्यावापृथिव्योरन्तरालसमर्हणा”</quote> दित्य <ref>(जै॰ ५.३.४सू॰)</ref> धिकरणस्येदं गुण-
सूत्रम् <quote>‘उष्णिक्ककुभोश्चान्ते दर्शना’</quote> दिति <ref>(जै॰ ५.३.६ सू॰)</ref>। इदं सूत्रं केचिदेवं व्याचक्षते ।
सर्वासामागमयितव्यानामृचामन्ते निवेश इति प्रथमपूर्वपक्षनिराकरणेऽभ्युच्चययुक्तिरनेनो-
च्यते । यत्र सामिधेनीविवृद्ध्या धाय्याशब्दितान्यूनाक्षरगायत्र्यागमः तथाभूत एव क्वचिदुदा-
हरणे <quote>‘त्रिष्टुभा परिदधाती’</quote>ति श्रूयते । तत्र यदि यथा प्रकृत्याजु१होतैव परिधानीया, तदा त्रिष्टु-
भेत्यनेन धाय्यानन्तरं समिद्धवत्याजुहोतेति द्वयोर्न्यूनाक्षरगायत्र्योश्चतुश्चत्वारिंशदेवाक्षराणीति
तदृग्द्वयाभिप्रायेण त्रिष्टुभा परिदधातीत्युपपद्यते । अक्षरसङ्ख्यासाम्यात् । यदि तत्रान्ते धाय्या-
निवेशः, तदायमर्थवादोऽनुपपन्नस्स्यादिति । अन्ये त्वन्यथा व्याचक्षते । अधाय्याशब्दिताना-
मपि मध्ये निवेश इति द्वितीयपूर्वपक्षनिराकरणेऽभ्युच्चययुक्तिरनेनोच्यते । त्रैधातवीयायां
<quote>‘अग्ने त्रीते वाजिना त्रीषधस्थे’</quote>त्यधाय्याशब्दिताधिका सामिधेन्याम्नाता । तत्र <quote>‘त्रिष्टुभा परिद-
धाती’</quote>ति श्रूयते । यद्यधाय्याशब्दितानामपि मध्ये निवेशस्तदा <quote>‘अग्ने त्रीते’</quote> इति त्रिष्टुभोऽपि
मध्ये निवेशा <quote>‘त्रिष्टुभा वरिदधाती’</quote> ति श्रवणमनुपपन्नं स्यादिति । उभयथापि <quote>‘त्रिष्टुभश्चान्ते
दर्शना’</quote>दिति सूत्रणीयम् । <quote>‘उष्णक्ककुभो’</quote>रित्ययुक्तमेव । तस्मादुष्णिकुभावित्यस्य त्रिष्टुभि
लक्षणा <quote>“त्रिष्टुभो वा एतद्वीर्यं यदुष्णिक्ककुभा”</quote> वित्यर्थवादकल्पितकार्यकारणभावसम्बन्ध-
मूला । ज्योतिष्टोमे सौत्येऽहन्यस्ति सवनीयः पशुस्सन्ति च सवनीयाः पुरोडाशाः ।
तत्र तन्त्रिणो धर्माः प्रसङ्गिण उपकुर्वन्तीति मर्यादा । एवं सति, पशुस्तन्त्री । पुरोडाशाः प्रस-
ङ्गिणः । न तु वैपरीत्यं पशुप्रयोगस्य व्यापित्वात् पुरोडाशप्रयोगाणां छिद्राभिधानीयतन्मध्य-
पातित्वादिति प्रतिपादयितुं सूत्रम्—<quote>‘प२शोश्च विप्रकर्षस्तन्त्र३मध्ये विधाना’</quote> दिति <ref>(जै॰ १२.२.
३२सू॰)</ref> तद्यथाश्रुतं न विवक्षितार्थसमर्पणक्षमम् । विप्रकर्षो ह्यत्र प्रथमान्तनिर्दिष्टः साध्यत्वेनाव-
गम्यते । तन्त्रमध्ये विधानं पञ्चम्यन्तनिर्दिष्टं हेतुतया । एवम४न्वयो न सङ्गच्छते । विप्रकर्षो
ह्यत्र पशोः प्रातरादिकालत्रयसम्बन्धः । स तु <quote>‘वपया प्रातस्सवने चरन्ति पुरोडाशेन माध्य-
न्दिने सवने अङ्गैस्तृतीयसवन’</quote> इति प्रत्यक्षवचनसिद्धो न साधनीयः । पुरोडाशानां पशुतन्त्र-
मध्ये विधानं तु साधनीयम् । न हेतुतया निर्देशार्हम् । अतः प्रथमापञ्चम्योर्व्यत्यासेन विभ-
क्तिविपरिणामः कार्यः । पशोर्विप्रकर्षात् प्रातरादिकालत्रयव्यापित्वात् पुरोडाशानां पशुतन्त्रमध्ये
विधानमिति । ज्योतिष्टोमे अग्नीषोमीयसवनीयानुबन्ध्यास्त्रयः पशवः तत्रोपाकरणादयः पशुध-
र्माः किमविशेषेण सर्वपश्वर्था उत सवनीयार्था अताग्नीषोमीयसवनीयार्था अथवाग्नीषोमीयार्था
एवेति सन्देहे ज्योतिष्टोमप्रकरणाम्नाताः पशुधर्मास्तद्गृहीतास्सन्तस्तत्रानर्थक्यात्तदङ्गेषु५ पशु-
ष्ववतरन्तस्तत्प्रकरणाविशेषात्तदङ्गसर्वपश्वर्था इति प्राप्ते सवनीयावान्तरप्रकरणात्तदर्था इति
पक्षान्तरपरिग्रहार्थमिदं सूत्रं <quote>‘तुल्यस्सर्वेषां पशुविधिः प्रकरणाविशेषा’</quote>दिति <ref>(जै॰३.६.१८ सू॰)</ref>
इदं यथाश्रुतिगृहीतं न तस्य पक्षस्य साधकम् । प्रत्युत प्रथमपक्षसाधकमेव प्रतिभाति ।
<note>(१) <quote>‘आजुहोते’</quote> ति कस्याश्चिदृचः प्रतिकः इति वेद्यम् ।</note> <note>(२) एतत्सूत्रस्थं प्रथमापञ्चम्योर्व्यत्यासं निर्दिश्यैव दीक्षि-
तेन्द्रा वरदराजस्तवे भगवतो नाभिवर्णनप्रस्तावे कांचिच्चमत्कृतिमकल्पयन् । तथाहि---नाभेरभूत्तव चतुर्भुंज नान्तरिक्षं
यन्नाभिरेव यदुनेतरियं ततोऽभूत् । नाभ्या इति श्रुति विपर्ययगे विभक्ती तां जैमिनेरनुससार पशोश्च सूत्रम् ।।
अत्र श्रुति श्रुतावित्यर्थः । <quote>‘अन्तरिक्षान्नाभिरासी’</quote> दिति वक्तव्ये <quote>‘नाभ्या आसी’</quote>दिति प्रवृत्तां श्रुतिं जैमिनीयमिदं <quote>‘पशोश्च
विप्रकर्षस्तन्त्रमध्ये विधाना’</quote>दिति सुत्रमप्यन्वसरदिवेत्युत्प्रेक्षा चमत्कृतिमती इत्यवधेयम् ।</note> <note>(३) <quote>‘तन्मध्ये’</quote> इति
ख. पाठः ।</note> <note>(४) <quote>‘अत एवमन्वयो’</quote> इति ख. पाठः ।</note> <note>(५) <quote>‘तदङ्गेष्वदतरन्त’</quote> इति ख. पाठः ।</note>
