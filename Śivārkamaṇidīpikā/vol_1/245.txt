<pb n="245"/>
<p>ननु यद्यपि उपासकात्प्राप्यस्य भेदेन भवितव्यम् । ब्रह्मणः जीवसम्बन्धिचिन्मात्रशुद्धस्वरूपानन्यत्वात् तस्यैव मान्त्रवर्णि-
कत्वाच्च जीवादनतिरिक्त एवानन्दमय इति चेत् तत्राह---<pratika>सू. । नेतरोऽनुपपत्तेः ।। १७ ।।</pratika> <pratika>इतरः</pratika>=परमात्मनोऽन्यः
जीवशब्दाभिधेयः मुक्तावस्थोऽपि । <pratika>न</pratika>=मान्त्रवर्णिको न भवति । कुतः । <pratika>अनुपपत्तेः</pratika>=सत्यसङ्कल्पत्वादिकस्य निरुपाधिकस्य
विपश्चित्त्वस्य मुक्तावस्थेऽपि तस्मिन्ननुपपत्तेः ।। १७ ।।</p>
<p>इतश्च उभयावस्थाज्जीवादन्य आनन्दमयः <pratika>।। सू. भेदव्यपदेशाच्च ।। १८ ।।</pratika> <quote>‘तस्माद्वा एतस्मादात्मन’</quote>इत्यार-
भ्य मान्त्रवर्णिकं ब्रह्म व्यञ्जयत् वाक्यं अन्नप्राणमनोभ्य इव विज्ञानमयाज्जीवादपि <quote>‘अन्योऽन्तर आत्माऽऽनन्दमय’</quote>इति भेदं
व्यपदिशति । अतः मान्त्रवर्णिक आनन्दमयः जीवादन्य एव ।। १८ ।।</p>
<p>इतश्च जीवादन्य आनन्दमयः । <pratika>सू. । कामाच्च नानुमानापेक्षा ।। १९ ।।</pratika> <quote>‘सोऽकामयत बहु स्यां प्रजायेये’</quote> ति
अचित्संसर्गरहितस्य स्वकामादेव विचित्रचिदचिद्वस्तुसृष्टिसामर्थ्यसम्भवात् जगत्सृजतः अस्थानन्दमयस्य आनुमानिकाचिद्व-
स्तुसंसर्गापेक्षा न प्रतीयते । अविद्यापरवशस्य जीवस्य जगत्कारणत्वे तु अवर्जनीया खलु सा । अतः जीवादन्य एवा-
यमानन्दमयः ।। १९ ।।</p>
<p>इतश्च जीवादन्य आनन्दमयः । <pratika>सू. अस्मिन्नस्य च तद्योगं शास्ति ।। २० ।।</pratika> <pratika>अस्मिन्</pratika>=आनन्दमये । <pratika>अ-
स्य</pratika>=जीवस्य । <pratika>तद्योगम्</pratika>=आनन्दयोगं शास्ति । <quote>‘रसो वै सः रसं ह्येवायं लब्ध्वानन्दी भवती’</quote>ति रसशब्दाभिधेयानन्दमयला-
भात् अस्य जीवस्य आनन्दित्वप्रतिपादनात् प्रधानार्थान्तरभूतस्य परस्य ब्रह्मणः जीवादपि अर्थान्तरत्वं सिद्धम् ।। २० ।।</p>
<p><pratika>आनन्दतीर्थमते</pratika>, पूर्वं समन्वयाधिकरणे विष्णोः शास्त्रगम्यत्वे हेतुत्वेन सिद्धवदुपन्यस्तस्य सर्ववेदान्तसमन्वयस्य तत्त-
द्वाक्यविशेषोदाहरणपूर्वकं पूर्वोत्तरपक्षग्रथनादिना स्थिरीकरणार्थमध्यायशेषस्यारम्भः । तत्र तैत्तिरीये श्रुतमानन्दमयवाक्य-
मुदाहृत्य विचार्यते—<pratika>सू. । आनन्दमयोऽभ्यासात् ।। १२ ।।</pratika> <pratika>आनन्दमयः</pratika>=आनन्दमयादिशब्दवाच्यः विष्णुरेव । न प्रकृ-
त्यादिः । कुतः । <pratika>अभ्यासात्</pratika>=प्रतिप्रकरणमानन्दमयादौ ब्रह्मशब्दश्रवणादित्यर्थः । आनन्दमयपदं अन्नमयादीनामप्युपलक्षणम् ।
विषयवाक्यं समानमेव । अत्र आनन्दमयादिशब्दवाच्यः हिरण्यगर्भो वा रुद्रो वा चित्प्रकृतिर्वा अचित्प्रकृतिर्वा जीवो वा भवि-
तुमर्हति । विकारार्थकमयट्प्रत्ययादिविरोधात् सर्वथा नानन्दमयो विष्णुः । अतः समन्वयाधिकरणोक्तः विष्णौ गतिसामान्यो-
पन्यासोऽयुक्त इति पूर्वः पक्षः । सिद्धान्तस्तु श्रुतिषु बहुशः गुणपूर्णत्वाभिधायकब्रह्मशब्दश्रवणात् हिरण्यगर्भादिषु गुणपूर्ण-
त्वस्य अनुपपत्तेः अन्नमयादिष्वपि मयट्प्रत्ययस्य प्राचुर्यार्थत्वाभ्युपगमात् तेष्वपि ब्रह्मश्रुत्यविशेषात् तेषामपि विष्णुरूपत्वाङ्गी-
काराच्च आनन्दमयः विष्णुरेवेति ।। १२ ।।</p>
<p><pratika>सू. । विकारशब्दान्नेति चेन्न प्राचुर्यात् ।। १३ ।।</pratika> <pratika>विकारशब्दात्</pratika>=विकारार्थकमयट्शब्दात् <pratika>नेति चेत्</pratika>=आनन्द-
मयादिर्विष्णुर्न भवतीति चेत् न । कुतः <pratika>प्राचुर्यात्</pratika>=मयट्शब्दस्य प्राचुर्यपदोक्तपूर्णत्वाभिधायकत्वादित्यर्थः ।। १३ ।।</p>
<p><pratika>सू. । तद्धेतुव्यपदेशाच्च ।। १४ ।।</pratika> चकारः समुच्चयार्थः । तस्य आनन्दमयस्य विष्णुत्वे लोकचेष्टकत्वाख्यहेतोः <quote>‘को-
ह्येवान्या’</quote> दित्यादिश्रुत्या प्रतिपादित्वाच्चानन्दमयो विष्णुरेवेत्यर्थः ।। १४ ।।</p>
<p><pratika>सू. । मान्त्रवर्णिकमेव च गीयते ।। १५ ।।</pratika> <quote>‘सत्यं ज्ञान’</quote>मिति मन्त्रवर्णोक्तं ब्रह्मैव आनन्दमयादिशब्दैः प्रतिपा-
द्यते । अतः आनन्दमयादिशब्दवाच्यं ब्रह्मैवेत्यर्थः ।। १५ ।।</p>
<p><pratika>सू. । नेतरोऽनुपपत्तेः ।। १६ ।।</pratika> <pratika>इतरः</pratika>=चतुर्मुखादिः । <pratika>न</pratika>=आनन्दमयादिशब्दप्रतिपाद्यो न भवति । कुतः ।
<pratika>अनुपपत्तेः</pratika>=<quote>‘ब्रह्मविदाप्नोति पर’</quote>मित्यादिना श्रुतस्य मोक्षजनकज्ञानविषयत्वस्य इतरेषु असम्भवादित्यर्थः ।। १६ ।।</p>
<p><pratika>सू. । भेदव्यपदेशाच्च ।। १७ ।।</pratika> चतुर्मुखादेरानन्दमयात् भेदधर्मोक्तेश्च नानन्दमयश्चतुर्मुखादिरित्यर्थः ।। १७ ।।</p>
<p><pratika>सू. । कामाच्च नानुमानापेक्षा ।। १८ ।।</pratika> <pratika>कामाच्च</pratika>=अद्वैतश्रुत्यनुकूलानुमानस्याभावात् केवलानुमानस्य इच्छामनु-
सृत्य प्रवृत्तत्वात् । <pratika>नानुमानापेक्षा</pratika> । अतीन्द्रियार्थविषये शुष्कानुमानापेक्षा न कार्येत्यर्थः ।। १८ ।।</p>
<p><pratika>सू. । अस्मिन्नस्य च तद्योगं शास्ति ।। १९ ।।</pratika> चशब्दो युक्तिसमुच्चयार्थकः । यतः <pratika>अस्मिन्</pratika> आनन्दमयप्रकरणे
मोक्षेऽपि <pratika>अस्य</pratika>=जीवस्य <pratika>तद्योगं</pratika>=आनन्दमयादिना सम्बन्धम् । <pratika>शास्ति</pratika>=श्रुतिः प्रतिपादयति । अतोऽपि आनन्दमयादि-
र्ब्रह्मैव । न देहादिः इति ।। १९ ।।</p>
<head>इति सूत्रार्थचन्द्रिकायामानन्दमयाधिकरणम् ।। ६ ।।</head>
