<pb n="435"/>
पूर्वकं देहसमाहितत्वेनानूदितानि भोगस्थानभोगोपकरणभोग्यजातानि दहराकाश एव समा-
हितानि न तु हेह इत्यर्थः । ननु घटाकाशो दध्यादेरिव दहराकाशो द्यावापृथिव्यादेर्न धारक
इत्याशङ्क्य विशेषितं <quote>‘एतत्सत्यं ब्रह्मपुर’</quote>मिति । न हि घटाकाश इव दहराकाशः किं तु ब्रह्मा
तत्पुरमिवोपासकापेक्षितविविधभोग्यजातादिपूर्णं तद्धारकमेव।यतस्तत्सत्यं सकलप्रपञ्चनियाम-
कमिति।सत्यपदं हि नित्यानित्यात्मकचेतनाचेतननियन्तृपरं ब्रह्मनामेत्यत्रैव वर्णितम् । <quote>‘तस्य हवा
एतस्य ब्रह्मणो नाम सत्य’</quote>मिति<quote>‘तानि वा एतानि त्रीण्यक्षराणि सत्ति यमिति तद्यत्सत्तदमृतमथ
यत्ति तन्मर्त्यमथ यद्यं तेनोभे यच्छती’</quote>ति । नियन्तृत्वं धारकत्वव्याप्तम् । <quote>‘एष सेतुर्विधरण एषां
लोकानामसम्भेदाये’</quote>ति श्रुत्यन्तरात्‘अथ य आत्मा स सेतुर्विधृतिरेषां लोकानामसम्भेदायेत्य-
त्रैव प्रकरणे श्रवणाच्च । एवं कृताक्षेपसमाधानसिध्द्यानुगुण्येन समाधानवाक्यगतयोरेतदिति प-
दयोर्दहराकाशपरत्वं वक्तव्यमिति द्यावापृथिव्यादिपरत्ववर्णनं न युज्यते । न हि तदानीं कृतस्या-
क्षेपस्य समाधानं लभ्यते।माभूज्जरादिना द्यावापृथिव्यादेस्तदाश्रितस्य जरादि तथापि यथा कु-
सूलादेर्जरादौ सति तदनुविधायि जरादिरहितमपि व्रीह्यादि तत्र नावतिष्ठते एवमिदमपि नावति-
ष्ठेतेत्याक्षेपस्य तादवस्थ्यात्।तस्माद्यथा<quote>‘विष्णुरुपांशु यष्टव्योऽजामित्वाय’</quote>इत्यादिषु विध्यङ्गीकारे
तव्यप्रत्ययस्वारस्ये सत्यपि तेषु विधानेनोपक्रान्तजामितादोषपरिहारालाभात् तल्लाभाय वर्तमा-
नापदेशयुक्तेऽप्यन्तरावाक्य एव विधिरङ्गीक्रियते । एवमिहाप्येतत्पदयोर्द्यावापृथिव्यादिपरत्वा-
ङ्गीकारे विभक्त्यैकरूप्यस्वारस्यलाभे सत्यपि तत्परत्वे कृताक्षेपसमाधानालाभात् तल्लाभाय द-
हराकाशपरत्वमेवाङ्गीकर्तव्यम् । एवं सत्येवा<quote>‘स्मिन्कामास्समाहिता’</quote>इत्यत्र अस्मिन्नित्यस्य दह-
राकाशपरत्वलाभात्तस्मिन्कामसमाधानवर्णनमुपपद्यते । अन्यथास्मिन्नित्यस्य द्यावापृथिव्या-
दिपरामर्शित्वापत्त्या तत्रैव तत्समाधानवर्णनमनुपपन्नं स्यात् । अस्मिन्नित्येतत् ब्रह्मपुरमित्य-
व्यवहितनिर्दिष्टब्रह्मपरामर्शि स्यादिति चेत्तर्हि दहराकाशे समाहितत्वेन प्राग्वर्णिता इह का-
मशब्दनिर्दिष्टा द्यावापृथिव्यादयो ब्रह्मणि समाहितत्वेन वर्ण्यन्ते चेद्दहराकाश एव निर्दिष्टं
ब्रह्म स्यादिति घट्टकुट्यां प्रभातं पर्यवस्यति । एवं चात्रास्मिन्निति पदस्य दहराकाशपरत्वे स-
न्दंशन्यायेनापि मध्यगतयोरेतत्पदयोस्तत्परत्वमपरिहार्यम् । एतदिति तु दहराकाशे <quote>‘व्यत्ययो
बहुल’</quote>मिति <ref>(पा॰ ३.१.८५. सू)</ref> द्यावापृथिव्यादिषु वचनव्यत्ययेनेव लिङ्गव्यत्ययेनोपपद्यते ।
नपुंसकलिङ्गं स्त्रीलिङ्गपुँल्लिङ्गानुगतं सामान्यं न तु विशेषान्तरमिति शाब्दिकमर्यादया
लिङ्गान्तरनिर्दिष्टे नपुंसकलिङ्गं व्यत्ययवचनमनपेक्ष्याप्युपपद्यते । <quote>‘मुखनासिकावचनोऽनुनासि-
कः’</quote> <ref>(पा॰ १. १. ८. सू)</ref> द्विगुरेकवचन <ref>(पा॰ २. ४. १. सू)</ref> मित्यादौ स्त्रीलिङ्गपुँल्लि-
ङ्गविशेषणयोर्नपुंसकलिङ्गमेव हि समर्थयन्ते।किं च <quote>‘सुपां सुलुगि’</quote>ति<ref>(पा॰ ७. १. ३९.)</ref>सूत्रेण सो-
र्लुकि पुल्लिङ्गेऽप्येतदिति रूपमुपपद्यते । तस्माद्द्वितीयाक्षेपसमाधाने श्रुत्यैव दहराकाशस्य ब्रह्मरू-
पतया विवृतत्वात् तदनन्तरस्यै<quote>‘ष आत्मे’</quote>त्यादिसन्दर्भस्यान्यपरत्वशङ्कानवकाशात् । औपसं-
हारिकैरपि बहुभिः श्रुतिलिङ्गैरभ्यस्तस्याप्येकस्याकाशशब्दस्य दहरत्वलिङ्गस्य च बाध्यत्वादु-
त्तरेभ्यः श्रुतिलिङ्गेभ्यो दहराकाशः परमेश्वर एवेति युक्तमित्यभिप्रायः । ननु भूताकाशे
ब्रह्मात्मश्रुत्यपहतपाप्मत्वादिलिङ्गानामसम्भवेऽपि मुक्तजीवे तेषां सम्भवोऽस्ति । मुक्तौ धर्म-
ज्ञानविकासेन ब्रह्मात्मशब्दप्रवृत्तिनिमित्तस्य व्यापकत्वस्यापहतपाप्मत्वाद्याविर्भावस्य च सत्त्वा-
