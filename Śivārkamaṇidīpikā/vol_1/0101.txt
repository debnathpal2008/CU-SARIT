<pb n="101"/>
।। अथ जन्माद्यधिकरणम् ।। २ ।।
इहोद्दिष्टस्य ब्रह्मणो यन्निश्चायकं तल्लक्षणं किमित्याकाङ्क्षायां
<!-- APPAYYA !-->
सङ्गतिं प्रदर्शयन्नुत्तराधिकरणमवतारयति—<pratika>इहेति</pratika> । पूर्वाधिकरणे ब्रह्मणस्सर्वात्मना परिच्छे-
द्यत्वासम्भवेऽपि लक्षणमुखेनेतरव्यावृत्ततया परिच्छेद्यत्वं सम्भवतीत्युक्तवतस्सिद्धान्तिनस्त-
त्परिच्छेदकत्वेनाभिमतं यल्लक्षणं तन्न सम्भवतीत्यर्थकेन <quote>‘ब्रह्मणो यन्निश्चायकं तल्लक्षणं कि’</quote>
मित्यनेनाक्षेपिकी पूर्वाधिकरणसङ्गतिर्दर्शिता । उद्दिष्टस्येति ब्रह्मविशेषणेनोद्देशानन्तरं लक्षण-
कथनस्यावसरइत्यवसररूपा तत्सङ्गतिर्दर्शिता । ननु, उद्देशो नाममात्रेण वस्तुसङ्कीर्तनमिति
नैयायिकाः । न चात्र प्रथमसूत्रे ब्रह्मणो नाममात्रेण सङ्कीर्तनम् । किं तु तस्य विषयत्वप्रयोज-
नत्वज्ञापनोपयोगि जिज्ञासाकर्मत्वं प्रतिपादयन्त्या षष्ठ्यापि परामर्शोऽस्ति । अतो न ब्रह्मण
उद्दिष्टत्वोक्तिर्युक्तेति चेन्न । लुप्तषष्ठ्यर्थस्यापि नाम्नैव लक्षणीयतया नामातिरिक्तेनात्र ब्रह्मस-
ङ्कीर्तनाभावेन <quote>‘नाममात्रेण सङ्कीर्तन’</quote>मित्युद्देशलक्षणस्याक्षतेः । नैयायिकानामेव तु <quote>‘प्रमाण-
प्रमेये’</quote>त्यादिसूत्रे प्रमाणादीनामुद्दिष्टत्वव्यवहारो न सङ्गच्छते । तेषां निःश्रेयसहेतुज्ञानकर्म-
त्वेन श्रूयमाणषष्ठ्या प्रतिपादनात् । यदि तु <quote>‘नाममात्रेणे’</quote>ति मात्रपदेन नञिवयुक्तन्यायसा-
म्यात् नामसदृशेन प्रातिपदिकान्तरेण सङ्कीर्तनं व्यवच्छिद्यते तावतापि <quote>‘प्रमाकरणं प्रमाण’</quote>
मित्यादिलक्षणवाक्यान्तर्गतप्रामाणादिनाम्ना सङ्कीर्तने उद्देशलक्षणातिव्याप्तिनिवर्तनस्य फल-
स्य सिद्धेरित्युच्येत तदा <quote>‘ब्रह्मजिज्ञासे’</quote>त्यत्र लुप्तषष्ठ्येव स्मृता स्वार्थं प्रतिपादयतीति पक्षाव-
लम्बनेऽपि ब्रह्मणो नोद्दिष्टत्वहानिः । अथ मात्रपदेन न नामातिरिक्तस्य शब्दमात्रस्य नापि प्रा-
तिपदिकरूपस्य व्यवच्छेदो विवक्षितः । किं त्वर्थगत्या ज्ञानविषयत्वातिरिक्तधर्मवैशिष्ट्यसम-
र्पकशब्दस्येति प्रमाणादीनामेवोद्दिष्टत्वं सिद्ध्यति न ब्रह्मण इति चेन्न । विनिगमनाविरहेणे-
च्छाविषयत्वातिरिक्तधर्मवैशिष्ट्यसमर्पकशब्दव्यवच्छेदस्तेन विवक्षित इति ब्रह्मण एवोद्दिष्टत्वं
लभ्यते न प्रमाणादीनामिति वैपरीत्यस्यापि वक्तुं शक्यत्वात् । लाघवानुसरणे तु ज्ञानेच्छा-
साधारण्येन विषयत्वातिरिक्तेत्येव निवेशयितुं युक्तम् । <quote>‘ब्रह्मजिज्ञासे’</quote> त्यत्रेष्यमाणज्ञानविषय-
त्वस्यैव ब्रह्मण्यन्वय इत्यङ्गीकारे तु ज्ञानविषयत्वनिवेशे१ ऽपि ब्रह्मण उद्दिष्टत्वलाभस्य न क्षतिः ।
वस्तुतो विषयत्वस्य ज्ञानविषयत्वस्य वा निवेशने <quote>‘यद२र्थमधिकृत्य प्रवर्तते तत्प्रयोजनं’</quote> <quote>‘लौकि-
कपरीक्षकानां यस्मिन्नर्थे बुद्धिसाम्यं स दृष्टान्तः’</quote> <quote>‘यत्सिद्धावन्यप्रकरणसिद्धिः सोऽधिकरण-
सिद्धान्त’</quote> इत्यादिलक्षणसूत्रगतस्य नाम्ना लक्ष्यनिर्देशस्योद्देशत्वापत्तेस्तदुभयमपि न निवेश-
यितुं युक्तम् । अथैवं कल्प्यते <quote>‘नाममात्रेणे’</quote>त्यत्र न करणे तृतीया किं त्वित्थंभावे । तथा च
नाम्नैव प्रकारेण यद्वस्तुनः सङ्कीर्तनं न तु नामसमर्पितप्रवृत्तिनिमित्तेन प्रकारेण तदुद्देश इति
लक्षणार्थः । प्रवृत्तिनिमित्तमपहाय नाममात्रविशेषितवस्तुप्रतिपत्त्यर्थस्योद्देशस्य प्रयोजनाका-
ङ्क्षायां तदर्थविशेषानभिज्ञतया तद्व्यवहाररहितस्य श्रोतुस्तद्व्यवहारसिद्ध्यर्थं लक्षणाभिधित्सया
तज्जिज्ञासोत्पादनस्य प्रयोजनत्वावगत्या लक्षणजिज्ञासाजननोद्देश्यकं नामविशेषितपदार्थाभि-
धानमुद्देश इति लक्षणार्थः पर्यवस्यति । एवं च गौतमीयेषु <quote>‘सर्वतन्त्रप्रतितन्त्राधिकरणाभ्युप-
गमसंस्थित्यर्थान्तरभावात् सव्यभिचारविरुद्धप्रकरणसमसाध्यसमातीतकाला हेत्वाभासाः’</quote>
<note>(१) <quote>‘शनेपि’</quote> इति. ङ. पाठः ।</note> <note>(२) <quote>‘यमर्थ’</quote> मिति. ङ. पाठः ।</note>
