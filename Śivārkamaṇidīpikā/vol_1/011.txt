<pb n="011"/>
एवमेवार्थस्सङ्क्षिप्य भाष्ये प्रदर्शयिष्यते । परभाष्ये त्विदं सूत्रं प्रजापतिवाक्योदितापहतपा-
प्मत्वादिगुणको विमुक्तबन्धः प्रत्यगात्मा दहराकाशो न भवति दहराकाशानुकर्तृत्वादित्यर्थ-
परत्वेन व्याख्यातम् । तस्य तदनुकर्तृत्वं <quote>‘निरञ्जनः परमं साम्यमुपैती’</quote>त्यत्र श्रूयत इति
चोदाहृतम् । तत्र <quote>‘दहर उत्तरेभ्यः’</quote> इति <ref>(ब्र॰ १.३.१४सू॰)</ref> सूत्रमारभ्य धर्मित्वेनानुवृत्तं दहरं
<quote>‘इतरपरामर्शा’</quote>दिति <ref>(ब्र॰ १.३.१८ सू॰)</ref> सूत्रतस्साध्यत्वेनानुवृत्तं जीवत्वाभावं च परित्यज्य
तथात्वेनाननुवृत्ततयात्यन्ताप्रतीतधर्मिसाध्यापेक्षणेन सूत्रयोजनायामतिक्लेशः स्पष्ट एव ।
व्यर्थश्चायं क्लेशः। अनुवृत्तधर्मिसाध्यापेक्षणेनैवेष्टसिद्धेः । न च तदपेक्षणे <quote>‘तस्यानुकृते’</quote>रित्य-
नेन निर्दिष्टस्य दहराकाशानुकर्तृत्वस्य हेतोरन्वयो न स्यादिति वाच्यम् । तस्य जीवा१नुका-
र्यत्वार्थताया दर्शितत्वात् अनुकृतेरनुकर्तर्येव सम्बन्धस्वारस्ये तस्येत्यस्य जीवपरतया जीवस्य
दहराकाशानुकर्तृत्वादित्यर्थपरत्वसम्भवाच्च । तथा सति हेतुः पक्षवृत्तिर्न स्यादिति चेत्
सत्यम् । तथापि पक्षवृत्तिहेतोर्जीवानुकार्यत्वस्य समानसंवित्संवेद्यतयोपनायको भवत्येव । न
हि साक्षात्पक्षवृत्तिहेतुरेव सूत्रेषु व्यपदिश्यते । किं तु यथाकथञ्चित्पक्षवृत्तिहेतोरुपनाय-
कोऽपि प्रायेण सर्वैरपि सूत्रकारैः <quote>‘तदशिष्यं संज्ञाप्रमाणत्वात्’</quote> <ref>(पा॰ १.२.५३ सू॰)</ref>
<quote>‘लु२ब्योगाप्रख्यानात्’</quote> <ref>(पा॰ १. २. ५४ सू॰)</ref> <quote>‘आम्नायस्य क्रियार्थत्वादानर्थक्यमतद-
र्थानाम्’</quote> <ref>(जै॰ १. २. १ सू॰)</ref> <quote>‘धर्मस्य शब्दमूलत्वादशब्दमनपेक्षं स्यात्’</quote> <ref>(जै॰ १. ३.
१ सू॰)</ref> <quote>‘मन्त्रायुर्वेदप्रामाण्यमाप्तप्रामाण्यात्’</quote> <quote>‘न चतुष्ट्वमैतिह्यार्थापत्तिसम्भवाभावप्रामा-
ण्यात्’</quote> <quote>‘ज्योतिश्चरणाभिधानात्’</quote> <ref>(ब्र॰ १. १. २४सू॰)</ref> <quote>‘न प्रयोजनवत्त्वात्’</quote> <ref>(ब्र॰ २.
१.३२ सू॰)</ref> इत्यादिसूत्रेषु हेतुतया निर्दिष्टो दृश्यते । किं च परकल्पितधर्मिसाध्यापेक्षण
एव हेतोरन्वयः । न हि प्रजापतिवाक्यनिर्दिष्टदहराकाशानुकर्तृत्वं <quote>‘निरञ्जनः परमं साम्य-
मुपैती’</quote> ति मुण्डकश्रुतिः प्रतिपादयतीति भ्रान्तोऽपि भणति । न वात्र प्रजापतिविद्यायां
तथाभूतं वाक्यमस्ति । <quote>‘एष सम्प्रसादोऽस्माच्छरीरात्समुत्थाय परं ज्योतिरुपसम्पद्य स्वेन
रूपेणाभिनिष्पद्यत’</quote> इति तत्र श्रूयत इति चेत्, किं ततः । तद्धि जीवस्य मुक्तिदशायाम-
पहतपाप्मत्वाद्यभिव्यक्तिमात्रं प्रतिपादयति न तु तदभिव्यक्त्या दहराकाशमनुकरोतीति
प्रतिपादयति । ततोऽर्थतस्सिद्ध्येदिति चेत् सिद्ध्ये/?/द्यदि जीवस्यापहतपाप्मत्वादिप्राप्तौ दहराकाश-
स्यापहतपाप्मत्वादिकं हेतुत्वेन निर्दिशेत् । न तु निर्देशोऽस्ति । ननु, दहरस्यापहतपाप्मत्वा-
दिकमुक्त्वा तदुपासनाफलत्वेन जीवस्य तदभिव्यक्त्युक्त्या तस्य दहरानुकरणमर्थतस्सिद्ध्येदि-
ति चेन्न । प्रजापतिविद्योदितो जीव एव दहरः । तदुदितमुक्तिदशाभिव्यङ्ग्यजीवगतापहत-
पाप्मत्वादिव्यतिरेकेण द३हराकाशगतनित्याभिव्यक्तापहतपाप्मत्वादिसद्भावे नास्ति प्रमाणम् ।
जीवगतं स्वोपासनाभिव्यङ्ग्यमेव तद्दहरवाक्येऽपि कीर्त्यते इत्याशङ्कानिराकरणाय हि परम-
तेऽस्य सूत्रस्य प्रवृत्तिः । तथाशङ्कमानं प्रति जीवगतापहतपाप्मत्वाद्यनुकार्यं दहराकाशेऽन्य-
दपहतपाप्मत्वादिकं सिद्धं कृत्वा जीवे दहराकाशानुकर्तृत्वहेतुः कथमुपादीयेंत । ननु, जीवग-
तापहतपाप्मत्वाद्यभिव्यक्तिरवश्यमन्यानुकरणरूपा वाच्या <quote>‘परमं साम्यमुपैती’</quote>ति श्रुत्यन्तरात् ।
तथा च जीवादन्यत्र क्वचिदपहतपाप्मत्वादिसिद्धिरन्वेषणीया । न च दहरवाक्यं विना
<note>(१) <quote>‘जीवानुकार्यार्थतया’</quote> <quote>‘जीवानुकार्यत्वार्थतया’</quote> इति च क्रमेण ख. ग. पुस्तकयोः पाठौ ।</note> <note>(२) <quote>‘लुबाप्रख्याना’</quote>
दिनि ख. ग. पाठः ।</note> <note>(३) <quote>‘दहराकाशनित्याभिव्यक्त्या/?/पहन’</quote> इति ख. पाठः ।</note>
