<pb n="487"/>
ब्राह्मणैरेवार्त्विज्यमिव स्वस्वशाखामात्रविषयाध्ययनजन्यज्ञानेनैव त्रैवर्णिकानां विद्यानुष्ठा-
नं निर्वर्तते । येनार्त्विज्यार्थं क्षत्रियवैश्ययोरिव तेषां विद्यानुष्ठानार्थमनधीतशाखान्तर-
जन्यज्ञानस्यानाक्षेप्यत्वात् तद्द‍ृष्टान्तेन शूद्राणामपि तदुपयुक्तवेदार्थज्ञानं नाक्षिप्येत । अवश्यं
च स्त्रीणां विद्यानुष्ठानमेवमेवोपपादनीयम् । अन्यथाध्ययनाभावेन शूद्रस्य विद्याप्रत्याख्याने
मैत्रेयीवाचक्नवीप्रभृतीनां ब्रह्मविद्यावाप्तौ का गतिः । अत्रत्यस्य शूद्रशब्दस्य क्षत्रिय इव
<quote>‘अथ ह याज्ञवल्क्यस्य द्वे भार्ये बभूवतुर्मैत्रीयी च कात्यायनी चे’</quote> त्यादिषु विद्याङ्गोपाख्या-
नेषु श्रुतानां मैत्रेय्यादिशब्दानां पुरुषेषु वृत्तिस्सिद्धान्तिनापि कल्पयितुं न शक्यते । तस्मा-
द्यथा <quote>‘स क्रतुं कुर्वीते’</quote> त्यादिविद्याविधिषु अधिकारिणि श्रुतस्यापि पुंस्त्वस्य उद्देश्यविशेष-
णत्वेनाविवक्षितत्वात् स्त्रीणां विद्यास्वधिकारः । अत एव पूर्वतन्त्रे <quote>‘स्वर्गकामो यजेते’</quote> त्या-
दिविधिवाक्येषु अधिकारिणि पुल्लिङ्गनिर्देशात् पुमधिकारिकमेव यागादिकं कर्मेति ‘लिङ्गवि-
शेषनिर्देशात् <quote>‘पुंयुक्तमैतिशायन’</quote> इति सूत्रे पूर्वपक्षं कृत्वा <quote>‘जातिं तु बादरायणोऽविशेषात्
तस्मात् स्त्र्यपि प्रतीयेत जात्यर्थस्याविशिष्टत्वा’</quote> दिति सूत्रेण स्वर्गकामधर्मस्य स्वर्गकामपद-
प्रवृत्तिनिमित्तस्य स्त्रियामप्यविशिष्टत्वात् सापि कर्मण्यधिकारिणीति सिद्धान्तितम् । तथा शू-
द्रस्यापि विद्याविधिश्रुतफलार्थित्वाविशेषात् अस्ति विद्याधिकार इत्येव युक्तम् । इयांस्तु
विशेषः । फलार्थित्वाविशेषेऽपि <quote>‘तस्माच्छूद्रो यज्ञेऽनवक्लृप्त’</quote> इति निषेधान्नास्ति शूद्रस्य क्रत्व-
धिकार इति । तस्मान्निषादं प्रति विशिष्येष्टिविधेर्मुक्त्यर्थिनं प्रति सामान्येन विधानं च
नास्ति तत्तदनुष्ठानोपयोगिवेदवाक्यग्रहणतदर्थग्रहणाक्षेपकत्वे विशेषः । किं च माभूच्छू-
द्राणां विध्याक्षेपेण विद्योपयुक्तवेदवाक्यतदर्थग्रहणलाभः । मुक्त्यर्थिनां तेषां विद्यानुष्ठान-
सम्पत्तये शूद्रत्वानुपनीतत्वप्रयुक्तं प्रतिषेधमुल्लङ्घ्याध्ययनं लिखितपाठादिना भविष्यति ।
प्रतिषिद्धानुष्ठानेन दुरितं भवेदिति निश्चयवतामपि कूपखानकन्यायेन प्रवृत्तिरुपपद्यते ।
यथा खलु सलिललाभार्थेन कूलखननेन देहस्य धूसरत्वं भवेदिति निश्चयवतामपि खननो-
द्गतेन सलिलेन तस्य क्षालनं भविष्यतीत्यभिसन्धिना कूपखनने प्रवृत्तिः तथा विद्यालाभा-
र्थेन वेदवाक्यतदर्थग्रहणेन दुरितं भवेदिति निश्चयवतामपि शूद्राणां तथैव विद्यया प्रार-
ब्धेतरसकलदुरितध्वंसकारिण्या तस्यापि दुरितस्य निवृत्तिर्भवेदित्यभिसन्धिना प्रतिषेधमु-
ल्लङ्घ्य वेदवाक्यतदर्थग्रहणे प्रवृत्तिरुपपद्यत एव । अपि च माभूच्छूद्राणां प्रतिषिद्धश्रवणा-
दिकेन वेदेन विद्योपयुक्तवेदार्थग्रहणम् । न ह्याहवनीयादिषु आधानमिव वेदार्थग्रहणे वेद
एवोपायः।पुराणादीनामपि सत्त्वात् वेदाध्ययनाधीनमेव वेदार्थग्रहणमनुष्ठानाङ्गमिति नियम
स्याहतत्वात् । ननु, यद्यप्युक्तरीत्याध्ययनाङ्गोपनयनरहितत्वेऽपि विद्याधिकारः शूद्राणां
सम्भावयितुं शक्यते, तथापि नासौ युज्यते । तेषां विद्याङ्गोपनयनासम्भवात् । अस्ति खल्व-
ध्ययनाङ्गोपनयनादन्यद्विद्याङ्गमुपनयनं <quote>‘तद्विज्ञानार्थं सगुरुमेवाभिगच्छे’</quote> दिति विहिते गुरू-
पसदने <quote>‘अधीहि भगव’</quote> इति मन्त्रपूर्वकं <quote>‘शिष्यस्तेऽहं शाधि मा’</quote> मिति प्रार्थयमानेन क्रिय-
माणे तस्य शिष्यत्वमङ्गीकृत्य गुरुणा क्रियमाणमनुज्ञादानादिना स्वसमीपप्रापणरूपम् । तदेतत्
<quote>‘भृगुर्वै वारुणिर्वरुणं पितरमुपससाराधीहि भगवो ब्रह्मेति’</quote> <quote>‘अधीहि भगवो ब्रह्मेत्युपससार
सनत्कुमारं नारद’</quote> इत्यादिश्रुतिषूपसन्नेभ्यो विद्योपदेशेनार्थात्सिद्धं प्रजापतिविद्यायां <quote>‘वसा-
