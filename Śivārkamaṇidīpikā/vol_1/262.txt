<pb n="262"/>
स्मृतिपुराणवचनानुरोधाच्च गायत्रीप्रतिपाद्यः शिव एव । उक्तं चादित्यपुराणे <quote>‘ततो दर्भासने
स्थित्वा गायत्रीं प्रजपेद्द्विजः । यद्गायत्र्याः परं तत्त्वं देवदेवो महेश्वरः । इति ज्ञात्वा जपेद्वि-
द्वान् गायत्र्या फलमश्नुते ।’</quote> इति । नन्वाश्वमेधिके पर्वणि <quote>‘तन्मण्डलस्थं मां ध्यायेत्तेजो-
मूर्तिं चतुर्भुजम् । उदुत्यं च जपेन्मन्त्रं चित्रं तच्चक्षुरित्यपि । गायत्रीं च यथाशक्ति जप्त्वा
सूक्तं च मामक’</quote>मिति कृष्णवचनेन विष्णोरादित्यान्तर्वर्तित्वं गायत्र्युपास्यत्वं च प्रतिपादितम् ।
मैवम् । सन्ध्यासु विष्णुभक्तैरादित्यमण्डले तन्मूर्तिर्ध्यातव्येत्येतावत्परं तद्वचनजातम् । न तु
विष्णोरादित्यान्तर्यामित्वगायत्रीप्रतिपाद्यत्वपर्यन्तस्थापनक्षमम् । श्रुतिविरुद्धेऽर्थे तस्य तात्प-
र्यायोगात् । <quote>‘ततः षडक्षरं मन्त्रं षट्कृत्वः परिवर्तये’</quote>दिति पूर्वश्लोके षडक्षरमन्त्रजपविधान-
दर्शनेन तदनन्तरमादित्यमण्डले तदर्थध्यानविधेरौचित्याच्च तत्तद्देवतामन्त्रजपनिष्ठानां सर्वे-
षामपि हि तद्देवतामन्त्रजपानन्तरं तद्देवतापूजानन्तरं च आदित्यमण्डले तद्देवताध्यानविधि-
रुपलभ्यते । अत एवाग्नेयपुराणे विष्णुपूजां विधाय तदवसाने <quote>‘ध्येयः सदे’</quote>त्यादिश्लोकः
पठितः । किं चाश्वमेधिके वैष्णवधर्मशास्त्रात्मकः कृष्णयुधिष्ठिरसंवादो वैष्णवागमधर्मविधा-
नार्थं प्रवृत्तः न तु वैदिकधर्मविधानार्थम् । <quote>‘भगवन् वैष्णवा धर्माः किंफलाः किंपरायणाः ।
कथं त्वमर्चनीयोऽसि मूर्तयः कीदृशश्च ते । कथं वैखानसा ब्रूयुः कथं वै पाञ्चरात्रिकाः ।
एवमेतत्पुरावृत्तं वैष्णवं धर्मशासन’</quote>मिति तत्रादिमध्यान्तवचनोपलम्भात् । उपक्रमे च <quote>‘श्रुता
मे मानवा धर्माः’</quote> इति वैदिकधर्मेभ्यः श्रुतेभ्यो व्यावर्त्य <quote>‘युष्मदीयान्परान्धर्मान्पुण्यान्कथय
मेऽच्युते’</quote>ति तान्त्रिकधर्माणं प्रश्नविषयेनोपक्षिप्तत्वात् । मानवा धर्मा इति हि वैदिकधर्मा
एवोच्यन्ते । <quote>‘यद्वै किं च मनुरवदत्तद्भेषज’</quote>मिति श्रुतेः कूर्मपुराणे व्यासगीतायां वर्णाश्रमा-
चारोपदेशानन्तर <quote>‘मित्येष मानवो धर्मो युष्माकं कथितं मये’</quote>त्युपसंहृतत्वाच्च । एवं च तन्त्र-
निष्टेन गायत्र्या विष्णुचिन्तने कर्तव्येऽपि न तद्वैदिकैः कार्यम् । <quote>‘क्वचित्तंत्रानुरोधेन धर्मं
पौराणिका अपि । वदन्ति तादृशोंऽशस्तु ग्राह्यस्तन्त्रावलम्बिना । यत्तु तन्त्रानुसारेण कथितं
तत्परित्यजेत् । धर्मशास्त्रे पुराणे च यत्नतो वैदिको जनः ।’</quote> इति पौराणिकैरेव तथाव्यवस्थायाः
प्रदर्शितत्वात् । तस्माद्गायत्रीप्रतिपाद्यश्शिवोऽवसीयत इति भावः <pratika>।। सर्वेषां मुमुक्षूणां
ध्येय इति</pratika> । <quote>‘उदेति ह वै सर्वेभ्यः पाप्मभ्यो य एवं वेदे’</quote>ति सर्वपापराहित्यफलश्रवणात्
ब्रह्मसाक्षात्कारं विना तदसम्भवात् ब्रह्मसाक्षात्कारद्वारा मुक्तिफलकत्वमस्योपासनस्यावसी-
यत इति भावः । यद्वा । गायत्र्यधिकृतानां सर्वेषामादित्यान्तर्वर्तिनः परमेश्वरस्य गायत्र्यो-
पासनं मुक्तिफलकमित्यनेन वाक्येनोच्यते । अत एव कूर्मपुराणे वसुमनसो राज्ञः शिवं रवि-
मण्डले गायत्र्या चिरमुपासितवतो देहान्ते मुक्तिरुपवर्णिता । अधिकरणार्थमुपसंहरति—<pratika>इति
सिद्धमिति</pratika> ।। ।। इत्यन्तरधिकरणम् ।। ८ ।।</p>
<head>नयमणिमालायाम्</head>
<head>अथान्तरधिकरणम् ।। ८ ।।</head>
<sutra>सू ।। अन्तस्तद्धर्मोपदेशात् ।। २१ ।। भेदव्यपदेशाच्चान्यः ।। २२ ।।</sutra>
<lg><l>कर्मस्पृङ्मण्डले सन्भवतु परशिवो नायमादित्यभिन्नस्तं हि ब्रह्मेति वेदः प्रथयति विदितं तस्य रूपं च शैवम् ।</l>
<l>मैवं भिन्नश्शिवस्तद्यमयितृवचसा भाव्यते मण्डलार्चिस्तद्व‍ृत्यादित्यजीवान्तरशिववचसाप्येष तन्नाच्युतोऽपि ।। २० ।।</l></lg>
<lg><l>न हि कमललोचन इति स्तुतिरन्यत्राच्युतान्न दृष्टास्ति । विकसितसरसिजसाम्यं शंभोरपि नेत्रयोर्द्वयोरेव ।। २१ ।।</l></lg>
<head>इत्यन्तरधिकरणम् ।। ८ ।।</head>
