<pb n="042"/>
द्यते ज्ञानं तावदनुष्ठेयानि कर्माणि । ननु, <quote>‘विविदिषन्ती’</quote>ति श्रवणात्कर्मणां
ज्ञानेच्छासमुदयपर्यन्तमनुष्ठानमिति चेन्न सारमेतत् । इच्छाया अपुरुषार्थत्वात् ।
<!-- APPAYYA !-->
नां कर्मणां संस्कारस्मृतिः तज्जन्यत्वेन क्लृप्तं चित्तगतपापमलापकर्षद्वारं दर्शयति । तस्यास्ता-
वन्मात्रविषयत्वोपपत्तौ पृथक्चित्तशुद्ध्यर्थकर्मविधायक श्रुत्यन्तरानुमापकत्वकल्पनायोगात् ।
अतो यावद्ज्ञानमनुष्ठेयानि तानि कर्माणि । न च तथापि व्रीहिगततुषविमोकद्वारा क्रत्वपू-
र्वसंयुक्तस्याप्यवहननस्य यथा यावत्तुषविमोकमेवानुष्ठानं न तु यावत्क्रत्वपूर्वोदयं तथा कर्मणां
द्वारभूतचित्तशुद्ध्युदयपर्यन्तमेवानुष्ठानं स्यादिति वाच्यम् । निर्मुक्ततुषेषु व्रीहिषु पुनः तुषा-
णामिव चित्ते शुद्धे पुनर्ज्ञानोदयप्रतिबन्धकदुरितानां प्रसक्त्यभावेन शुद्धचित्तस्य ज्ञानार्थं
श्रवणादिषु प्रयतमानस्यापि यावद्ज्ञानोदयं सम्भाविततत्प्रतिबन्धकदुरितनिवृत्तेरपेक्षितत्वात् ।
एवं च संस्कारस्मृतिबलात् कर्मणां चित्तशुद्धिमात्रार्थत्वाभ्युपगमेऽपि यावद्ज्ञानोदयं तदपे-
क्षितचित्तशुद्ध्यनुवृत्तये तदर्थकर्मानुष्ठानापेक्षा भवत्येवेति भावः । ननु, यज्ञादिश्रुतिः कर्मणां
विविदिषार्थत्वमाह । अतस्तदनुवर्तनेऽपि विविदिषोदयपर्यन्तमेव कर्मानुष्ठानं स्यात् । सं-
स्कारस्मृत्यवगतचित्तशुद्धिद्वारस्यापि विविदिषोत्पत्तिप्रतिबन्धकदुरितनिवृत्तिरूपत्वपर्यवसा-
नादित्यभिप्रेत्य शङ्कते—<pratika>नन्विति । अपुरुषार्थत्वादिति</pratika> । पुरुषेणार्थनीयत्वासम्भवादित्य-
र्थः । स्वतः पुरुषार्थत्वरहिताया इच्छायास्त१त्फलेच्छ्यार्थनीयत्वं वक्तव्यम् । न तु तत्सम्भ-
वति । श्रवणादिप्रवृत्तिद्वारा विविदिषाफलभूतायां विद्यायामिच्छासत्त्वे विविदिषायास्सिद्ध-
त्वात् । तदसत्त्वे फलेच्छाविरहादिति भावः । कथं तर्हि बुभुक्षाप्रतिबन्धकधातुवैषम्यतन्मूलदुरि-
तनिवृत्तिद्वारा तत्सिद्ध्यर्थानि वैद्यककर्मविपाकशास्त्रोक्तान्यनुष्ठीयन्ते न भोजनेच्छासिद्ध्य-
र्थानि तानि । तामन्तरेण भोजनसिद्ध्यर्थयत्‍नासम्भवात् । किं तु भोजने सत्येव देहस्थितब-
लपुष्ट्यादिकं भवेदिति तदर्थतया सत्यामपि भोजनेच्छायां धातुवैषम्यकृतरोगविशेषेण भोजन-
प्रवृत्तिः प्रतिबध्यत इति प्रतिबन्धकनिवारणार्थानि तानि । यथा यागे कृते स्वर्गो भवेदिति
स्वर्गार्थतया यागेच्छायां सत्यामप्यायाससाध्यानुसन्धानप्रयुक्तेनालस्येन यागप्रवृत्तिः प्रतिबध्य-
त इति प्रतिबन्धकनिरासार्थान्यर्थवादश्रवणानि । कथमेवं सत्यौषधसेवादितः पूर्वं बुभुक्षैव
नासीत् इदानीं तु बुभुक्षा जायत इति व्यवहार उपपद्यते । पूर्वं भोजनाभावे देहस्थित्या-
दिकं न भवेदिति केवलं तदर्थतयैव भोजनेच्छा । औषधसेवाद्यनन्तरं रोगनिवृत्त्या जाठरा-
ग्निप्राबल्यादिसद्भावात् क्षुद्रूपं दुःखमसह्यं२ ज्ञायत इति तन्निवृत्त्यर्थतयापि भोजनेच्छेत्येताव-
ता तथा व्यवहारः । यद्वा अपुरुषार्थत्वादित्यस्य विविदिषायाः पुरुषार्थत्वेन पुरुषेच्छाविष-
यत्वेन विविदिषन्तीति शब्दतः प्रतीत्यभावादित्यर्थः । यत्तु खल्विच्छाविषयत्वेन फलवाक्येषु
निबद्धं तदेव कर्मणां फलत्वेनान्वेति । लिङादिभिर्विधिशब्दैः कर्मणामिष्टसाधनत्वे प्रतीते
तत्कर्मसाध्यमिष्टं किमितीष्टविशेषाकाङ्क्षायां यदिच्छाविषयत्वेन निबद्धं विशिष्योपात्तं च
तस्यैव तथात्वेनान्वेतुमुचितत्वात् । अत एव स्वर्गकामादिवाक्येषु स्वर्गादिकमेव फलम् ।
<note>(१) <quote>‘स्तत्पुरुषकलेच्छया’</quote> इति. ग.घ. पाठः ।</note> <note>(२) <quote>‘मवश्यं’</quote> इति पाठान्तरम् ।</note>
