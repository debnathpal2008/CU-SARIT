<pb n="400"/>
धिकरणे । सोऽत्र<quote>‘यस्मिन्द्यौ’</quote>रिति मन्त्रात्पूर्वं <quote>‘तदेतत्सत्यममृत’</quote>मिति ततः पश्चा<quote>‘दानन्दरूपम-
मृतं यद्विभाती’</quote>ति परमेश्वरे प्रयुक्तश्च । तस्य सेतुरिव सेतुः परतीरस्य सेतुरिव तस्यायं प्राप-
यितेति हि तदर्थः । एवं परमेश्वरादन्यत्वेन सिद्धोऽयं द्युभ्वाद्याधारो वायुरिति युक्तम्। स खल्व-
र्चिरादिमार्गे पर्वविशेषतया तत्प्राप्तिहेतुः । यद्यपि देवतान्तराणामपि तत्र पर्वत्वमस्ति तथापि
<quote>‘वायुना वै गौतम सूत्रेणायं च लोकः परश्च लोकः सर्वाणि च भूतानि सन्दृब्धानि भवन्ती’</quote>ति
श्रुत्यन्तरे वायोर्द्युभ्वाद्याधारत्वप्रसिद्धेर्वायुरेवायम्।एवं<quote>‘यस्मिन्द्यौः पृथिवी चे’</quote>त्यत्रा<quote>‘यं च लोकः
परश्च लोक’</quote> इति वायुविषय श्रुत्यन्तरार्थप्रत्यभिज्ञां स्फुटीकर्तुमेव सूत्रे लाघवार्थं दिवाद्यायतन-
मिति वक्तव्ये द्युभ्वाद्यायतनमित्युक्तम् । एवं च सर्वाधारत्वप्रसिद्धेः परमेश्वरसाधारण्येऽप्यर्चि-
रादिमार्गपर्वभूतदेवतान्तरव्यवच्छेदहेतुत्वेनोपादानान्न पूर्वपक्षहेतुत्वासम्भवदोषशङ्कावकाशः ।
यद्वा ।अर्चिरादिमार्गपर्वभूतदेवतान्तरव्यवच्छेदहेतुत्वेन भाष्ये सर्वाधारत्वप्रसिद्धिर्नोपन्यस्ता ।
<quote>‘अमृतस्यैष सेतु’</quote>रित्यनेनैव परमेश्वरपरिग्रहशङ्काया इव तत्परिग्रहशङ्काया अपि व्यवच्छेद-
सिद्धेः । तेन हि सेतुवत्साक्षात्प्रापकत्वं लक्ष्यते । सम्भवदन्तरङ्गसादृश्यत्यागायोगात् । त-
द्यद्यप्यर्चिरादिमार्गप्रविष्टादित्याधस्तनपर्वभावेन वायोर्न सम्भवति । तथापि <quote>‘तत्पुरुषोऽमा-
नवः स एनान्ब्रह्म गमयती’</quote>ति श्रुत्युक्तामानवपुरुषभावेन सम्भवत्येव । अमानवपुरुषो हि
वायोरेव रूपविशेषः । बृहदारण्यके <quote>‘क्व पारिक्षिता अभव’</quote> न्निति विद्यासहिताश्वमेधानुष्ठातॄ-
णां प्राप्यलोकप्रश्ने ब्रह्माण्डाद्बहिरेतेषां प्राप्यलोकमभिप्रेत्य तद्गमनार्थं <quote>‘तद्यावती क्षुरस्य धा-
रा यावद्वा मक्षिकायाः पत्रं तावानन्तरेणाकाश’</quote> इति ब्रह्माण्डछिद्रमुत्क्वा <quote>‘तानिन्द्रः सुपर्णो
भूत्वा वायवे प्रायच्छत् तान्वायुरात्मनि धृत्वा तत्रागमयद्यत्राश्वमेधयाजिनोऽभवन्नित्येव-
मिव वै स वायुमेव प्रशशंसे’</quote>ऽति तेन ब्रह्माण्डछिद्रमार्गेण ब्रह्माण्डाभिमानिना प्रजापतिना-
श्वमेधिकचित्याग्निरूपसुपर्णतां प्राप्तेन समर्पितानां तेषां वायुरेव साक्षाद्ब्रह्माण्डाद्बहिस्स्थितं
परमाकाशरूपं लोकं प्रापयितेत्युक्तत्वात् । एवं च साक्षात्परमेश्वरप्रापकत्ववर्णनेनैव देवता-
न्तरपरिग्रहशङ्काया अपि व्यवच्छेदसिद्धेः सर्वाधारत्वप्रसिद्धिवर्णनं द्युभ्वाद्याधारत्वश्रवणस्य
केवलं वायावुपपादनार्थमेव । एवमुपक्रमोपसंहारैकमत्येन परमेश्वरस्य प्रापको वायुर्मन्त्रप्रति-
पाद्य इति स्थिते <quote>‘तमेवैकं जानथे’</quote>त्येतत्परमेश्वरोपासनासु गत्यनुस्मरणसिद्धये साक्षात्परमे-
श्वरप्रापको वायुरेक एवानुसन्धातव्यः न तु ततोऽधस्तनाः आतिवाहिका इत्येवंपरं योज्य-
म् । इतरव्यवच्छेदस्य सजातीयविषयत्वस्वारस्यात् । अत एव गृहमेधीयेष्टौ श्रूयमाणस्या-
<quote>‘ज्यभागौ यजती’</quote>ति वाक्यस्य दार्शपूर्णमासिकाङ्गेषु सर्वेष्वप्यतिदेशतः प्राप्तेष्वाज्यभागयोर-
पि प्राप्तत्वेन तद्विधायकत्वायोगात् आज्यभागव्यतिरिक्ताङ्गजातपरिसङ्ख्यारूपत्वमिति गृह-
मेधीयाधिकरणोक्तपञ्चमपक्षरीत्या तस्यां श्रुतस्य <quote>‘अग्नये स्विष्टकृते समवद्यती’</quote>त्यस्यापि सङ्ख्या-
रूपत्वमङ्गीकृत्य कृत्वाचिन्तारूपेण प्रवृत्ते तद्व्यवहितानन्तराधिकरणे आज्यभागवाक्यस्य आ-
ज्यभागसजातीययागान्तरप्रतिषेधकत्ववत्स्विष्टकृद्वाक्यस्य स्विष्टकृत्सजातीयद्रव्यप्रतिपत्तिरू-
पप्राशित्रादिप्रतिषेधकत्वमुक्तम् । आत्मशब्दस्तु वायुदेवतायाश्चेतनत्वादुपपन्नः । मुक्तोपसृप्य-
व्यपदेशादिकं तु द्युभ्वाद्याधारप्रापणीयामृतशब्दोक्तपरमेश्वरविषयत्वकल्पनादुपपन्नमेवेति पूर्व-
पक्षाभिप्रायः । द्युभ्वाद्याधारः परमेश्वरः । आत्मशब्दात्।आत्मशब्दो हि रूढ्या चेतनमभिदधानो
</section>
</report>