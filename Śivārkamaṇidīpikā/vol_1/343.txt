<pb n="343"/>
त्रमुक्तं न तु प्रकृतादीशानादिति शङ्क्यम् । प्रसूतेरपादानापेक्षायां सन्निहितस्येशानस्यैव
तथात्वेनान्वयौचित्यात् । ईशानस्य ध्येयत्वोक्तिप्रस्तावे ब्रह्मादीनां प्रसूत्युक्तेर्ध्येयोत्कर्षपर्यव-
सानं विनान्वयासम्भवेन तत्पर्यवसानार्थं ध्येयत्वेन वर्णितादीशानात्तत्प्रसूतिपरत्वस्यावश्यवक्त-
व्यत्वाच्च । <quote>‘न कारणं कारणानां धाता ध्याते’</quote>ति वाक्ये ब्रह्मादिवत्तत्कारणस्यापि कुतश्चित्प्र-
सूतौ स एवोत्कृष्टतया ध्येयः स्यात् न तत्प्रसूत ईशान इति शङ्कावारणार्थं प्रवृत्ते धातृध्या-
तृशब्दयोः पुल्लिङ्गदर्शनेन तद्विशेष्यतयेशानपदानुषङ्गावगतेश्च । न च तयोः शम्भुपदेनान्व-
यः । <quote>‘कारणं त्वि’</quote>त्यत्र तुशब्देन तत्र वाक्योपक्रमप्रतीतेः । अपि च <quote>‘कारणं त्वि’</quote>ति वाक्ये
निर्दिष्टस्य कारणस्य प्रतियोग्याकाङ्क्षायां प्राक्प्रसूतिमत्त्वेनोक्तानां ब्रह्मादीनामेव प्रतियोगित्वे-
नान्वयो भवति । अपरिमिताधिकरणन्यायेन सन्निहितप्रतियोग्यन्वयौचित्यात् । न च नारा-
यणस्य त्रिमूर्तिकारणत्वं श्रुत्यन्तरे क्वचिदपि प्रतिपन्नमस्ति । येनात्र तदनुवादो भवेत् । त-
स्मान्न्यायोपबृंहणाभ्यां ब्रह्मादिकारणत्वेन प्राक्प्रतिपादितस्येशानस्यानुवाद इति युक्तम् ।
नन्वस्तु तथैव, तथाप्यनुवादो नारायणविषयः स्यात् । ध्येयनिर्धारणस्य नारायणविषयत्वात् ।
अथर्वशिखायामुपक्रमे हि प्रणवस्य मात्रात्रयं ब्रह्मविष्णुरुद्रदेवत्यमुक्त्वा <quote>‘याऽवसानेऽस्य चतु-
र्थ्यर्धमात्रा सा सर्ववर्णा पुरुषदेवत्ये’</quote>त्युक्तम् । उपसंहारे मात्रात्रयवाच्यान्ब्रह्मविष्णुरुद्रान्ध्यान-
साधनध्यानध्यातृरूपानुक्त्वा प्राणं मनसि सह करणैर्नादान्ते परमात्मनि सम्प्रतिष्ठाप्य <quote>‘ध्या-
यीतेशान’</quote>मिति ध्येयप्रश्नोत्तरे नादान्तविशेषणेनार्धमात्रावाच्यः पुरुषो ध्येय इत्याविष्कृतम् ।
स तु पुरुषो नारायण एव । <quote>‘यथा शङ्करशब्दोऽयं महादेवेऽवतिष्ठते । तथा पुरुषशब्दोऽयं
वासुदेवेऽवतिष्ठते ।।’</quote> इत्यादिपुराणवचनैः <quote>‘पुरुषो ह वै नारायणोऽकामयते’</quote>त्यादिश्रौतप्रयोगैः
<quote>‘न यस्य देवी न पितामहो वा नेन्द्रो न चाग्निर्वरुणो न मृत्युः । प्रभावमद्यापि विदन्ति रुद्रं
तमादिदेवं पुरुषो ददर्शे’</quote>त्यादिपौराणिकप्रयोगैः <quote>‘संहृत्य लोकान्पुरुषोऽधिशेत’</quote> इत्याद्यभियुक्त-
प्रयोगैश्च पुरुषशब्दस्य नारायणवाचित्वावगमात् । एवं चोपक्रमानुसारेणोपसंहारगता ई-
शानशम्भुशिवशब्दा नारायण एव योजयितव्या इति चेत् । मैवम् । उपक्रमगतैक श्रुत्यपेक्ष-
योपसंहारगतबहुश्रुतीनां प्रबलतया तदनुसारेण पुरुष श्रुतेरेव शिवे योजयितुमुचितत्वात् ।
पुरुषदेवत्येत्यतः प्राक् <quote>‘यावसानेऽस्य चतुर्थ्यर्धमात्रा स सोमलोक’</quote> इत्यर्धमात्रायाः शिवलोक-
त्वोक्तिदर्शनेनोपक्रमस्य नारायणविषयत्वासिद्धेश्चोदाहृतपरमोपक्रमा<quote>‘दोङ्कारः प्रलयः प्रणव-
स्तारो विष्णुः ब्रह्म प्रकाशो विद्युव्द्यापी’</quote>त्योङ्कारनामनिर्वचने व्यापनाव्द्यापी महादेव इति वा-
च्यवाचकयोरभेदोपचारमाश्रित्य महादेवशब्देन नामनिर्देशात् उपसंहारे शिवनाम्नां प्रयो-
गेण च अथर्वशिखायाः कार्त्स्न्येन शिवपरत्वस्यैव स्पष्टं प्रतीतेश्च । <quote>‘पुरुषो नाम सम्पूर्णः शिव-
स्सत्यादिलक्षणः । न विष्णुर्न विरिञ्चश्च न रुद्रो नापरः पुना’</quote> नित्यादिपौराणिकवचनैः <quote>‘पुरुषो
वै रुद्रः’</quote>—<quote>‘पुरुषस्य विद्महे सहस्त्राक्षस्य महादेवस्य धीमही’</quote> त्यादिवैदिकप्रयोगैश्च पुरुषशब्दस्य
शिववाचकत्वस्याप्यवगतेश्च । बर्हिराज्याधिकरणन्यायानुसरणे चेतनसामान्यशक्त्यैव तत्रतत्र
विशिष्य प्रयोगाणामुपपन्नत्वेन च पुरुषशब्दस्य क्वचिदपि विशिष्य शक्त्यसिद्धेश्च । ब्रह्मदेवत्या
विष्णुदेवत्या रुद्रदेवत्येति प्रणवमात्रादेवतानां तत्तदसाधारणनाम्ना निर्देशप्रायपाठस्यै<quote>‘का-
देया द्वादश देयाश्चतुर्विंशतिर्देयाः सहस्त्रं देयमपरिमितं देय’</quote> मित्याधानदक्षिणाकल्पभेदश्रुतौ
