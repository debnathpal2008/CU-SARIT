<pb n="187"/>
म्भवादिति चेन्न । वाक्येन परोक्षत्वेन ज्ञाते ब्रह्मणि तत्साक्षात्काराय ज्ञानविधे-
रुपपत्तेः । कथं भेद इति चेत् यच्छब्दजन्यं न तत्साक्षात्कारहेतुः । किं तु उपा-
सनारूपं ज्ञानमेव । तथा च श्रूयते । <quote>‘ध्यात्वा मुनिर्गच्छति भूतयोनिं समस्तसा-
क्षिं तमसः परस्तात्’</quote><quote>‘ज्ञाननिर्मथनादेव पाशं दहति पण्डितः’</quote>इत्यादिषु<quote>‘ज्ञात्वा
देवं मुच्यते सर्वपाशैः’</quote><quote>‘ईशं तं ज्ञात्वा अमृता भवन्ती’</quote>त्यादिषु च । तथाहि---<quote>‘श्रोत-
व्यश्श्रुतिवाक्येभ्यो मन्तव्यश्चोपपत्तिभिः । ज्ञात्वा च सततं ध्येय एते दर्शनहे-
तवः’</quote>इत्यत्र श्रवणमननसम्पन्नज्ञानाविनाभूतं निदिध्यासनं ब्रह्मणस्साक्षात्कारे
निमित्तमिति २स्मर्यते । अत उपासनारूपज्ञानं मोक्षफलं विधीयते । <quote>‘आत्मन्येवा-
त्मानं पश्येत्’</quote><quote>‘शम्भुराकाशमध्ये ध्येयः’</quote><quote>‘तज्जलानिति शान्त उपासीते’</quote>ति ।
<!-- APPAYYA !-->
करणकं शाब्दं ब्रह्मज्ञानं मोक्षजनकं तदा तेभ्यः स्वतः प्राप्तस्यैव तस्य मोक्षजनकत्वोपपत्ते-
र्व्यर्थं तत्र विधिकल्पनम् । न हि स्वतोऽसमर्थं विधिसंस्पर्शेन सामर्थ्यं लभते । न च विहितं
शमादिकमितिकर्तव्यतायोगात् मोक्षजनने समर्थं भवेत् नान्यदिति वाच्यम् । शमादिकं हि
ज्ञानाङ्गभावं भजच्चित्तैकाग्र्यसम्पादनद्वारा ज्ञानस्वरूपनिष्पादकतया सन्निपत्योपकारकतां
भजेत् । तच्चेज्ज्ञानं शमादिकं विनाप्युत्पद्यते किं तदभावेन तस्य वैकल्यमापद्यते । तस्मा-
च्छाब्दज्ञानमूलकं यज्ज्ञानमत्यन्तचित्तैकाग्र्यसम्पा३दनयत्नसाध्यं तदेव ज्ञानं मोक्षार्थं विधेयम-
भ्युपगन्तव्यम् । न तु शाब्दज्ञानमिति भावः । स्वयं तथाभूतज्ञानान्तरं विधेयं प्रदर्शयन्
समाधत्ते---<pratika>वाक्येनेति</pratika> । किं तच्छाब्दज्ञानाद्विलक्षणं ज्ञानं यत्साक्षात्कारं जनयितुं शक्नुयादि-
ति पृच्छति---<pratika>कथमिति</pratika> । ध्यानोपासनादिशब्दवाच्यं निरन्तरस्मृतिसन्तानरूपं ज्ञानं तदि-
त्याह---<pratika>यदिति</pratika> । उपासनारूपमेव ज्ञानं वेदान्तेषु फलाय विधेयमित्युपासनावाचिपदविशेषघ-
टितवाक्योदाहरणेन दर्शयति---<pratika>तथा च श्रूयत इति ।</pratika><quote>‘इत्यादि’</quote>ष्वित्यनेन ध्यानोपासनादिपद
घटितानि फलयुक्तवाक्यानि गृह्यन्ते । एवं च फलयुक्तवाक्येषु श्रुतानां ज्ञानसामान्यवाचि-
पदानां छागपशुन्यायेनोपासनारूपज्ञाने पर्यवसानमित्यभिप्रेत्य तथाभूतानि वाक्यानि पृथगु-
दाहरति---<pratika>ज्ञात्वेति</pratika> । ननूदाहृतेषु वाक्येषु विधेयज्ञानस्य मोक्षजनकत्वमेव प्रतीयते
न तु मोक्षजनकसाक्षात्कारजनकत्वमित्याशङ्क्योदाहृतश्रुतीनामुपबृंहणानुसारेण साक्षा-
त्कारद्वारा मोक्षजनकत्वे तात्पर्यं न तु साक्षादिति दर्शयितुमुपबृंहणमुदाहरति---<pratika>तथा हीति ।
श्रवणेति ।</pratika> श्रवणेन जातमुपपत्त्यनुचिन्तनरूपेण मननेन स्थिरीकृतं च ज्ञानं श्रवणमननस-
म्पन्नज्ञानं तेन कारणभूतेनाविनाभूतं निदिध्यासंन ध्यानम् । स्वार्थे सन्प्रत्ययः । <pratika>अत इति</pratika> ।
मोक्षजनकसाक्षात्कारसाधनत्वादेव उपासनारूपं ज्ञानं मोक्षफलं विधीयते न तु साक्षान्मोक्ष-
साधनत्वादिति भावः । पूर्वं फलयुक्तान्युपासनावाक्यान्युदाहृतानि । इदानीं गुणयुक्तवाक्या-
न्युदाहरति---<pratika>आत्मनीति ।</pratika> शरीरे हृदयाकाशमध्य इत्यर्थः। तद्विवरणार्थं द्वितीयोदाहरणम् ।
<quote>‘शान्त उपासीते’</quote>ति शमगुणयुक्तोपासनाविधिः।<quote>‘इति प्राचीनयोग्योपास्वे’</quote>ति व्याहृतिशरीरक-
त्वादिगुणयुक्तोपासनाविधिः । तत्र <quote>‘प्राचीनयोग्ये’</quote>ति शिष्यसम्बोधनम् । इतिशब्दः प्रागुक्त-
प्रकारपरामर्शी । चकारः पूर्वोदाहृतश्रुतिभिः समुच्चयार्थः । ब्रह्मस्वरूपं तदुपासनाप्रकारं
<note>(१) <quote>‘ध्यान’</quote> इति ख. पाठः ।</note> <note>(२) <quote>‘प्रतीयते’</quote> इति ख. पाठः ।</note> <note>(३) <quote>‘सम्पादनं यत्नसाध्यं’</quote> इति ङ. पाठः ।</note>
