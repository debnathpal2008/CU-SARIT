<pb n="250"/>
नाम स एष सर्वेभ्यः पाप्मभ्य उदितः’ <ref>(छा. १—६.)</ref> इत्यादिना प्रतिपादिताः
सर्वलोककामेश्वरत्वसर्वपापराहित्यादयो धर्मा हि पारमेश्वराः, <quote>‘एको हि रुद्रो
न द्वितीयाय तस्थुः य इमाल्लोँकानीशत ईशिनीभिः ।।’</quote> (श्वे. ३—२.) <quote>‘एको
बहूनां यो विदधाति कामान् <ref>(श्वे. ६—१३.)</ref>’</quote> इत्यादिश्रवणात् ।। सर्वाधारस्य
<!-- APPAYYA !-->
भेदशङ्क्या चातिदेशोपपत्तेः । दृश्यते हि <quote>‘तद्यत्तत्सत्यमसौ स आदित्य’</quote> इत्युपक्रान्तस्य हिरण्य-
गर्भस्य मण्डलेऽक्षिणि च स्थानविशेषविशिष्टवाचित्वेन भिन्ने अहरहमिति नामनी दृश्येते
तद्वद्रूपस्यापि स्थानभेदेन भेदशङ्कया <quote>‘य एष एतस्मिन्मण्डले पुरुषस्तस्य भूरिति शिर’</quote> इत्या-
दिना क्वचिदुपदिष्टस्य <quote>‘योऽयं दक्षिणेऽक्षन् पुरुषस्तस्य भूरिति शिर’</quote>इत्यादिनान्यत्राप्युपदेशः ।
एवं च मण्डलाभिमानिनः प्रतिपाद्यत्वं चान्तर्याम्यधिकरणसत्यविद्याधिकरणपर्यालोचनालभ्यं समा-
नमेव पूर्वपक्षसिद्धान्तयोः । किंतु शरीरश्रवणात् सत्यविद्यायामिवात्रापि मण्डलाभिमान्याधि-
कारिकपुरुषः प्रतिपाद्यो न तु परमेश्वर इति पूर्वपक्षिणो विवादः । अत्रेदमुच्यते । स्थानवि-
शेषेणैकस्योपासनार्थं विभज्य प्रतिपाद्यमानमूर्ध्वाधरलोककामेश्वरत्वं सर्वलोककामेश्वरत्वरूपं
पर्यवस्यति । तत्तु परमेश्वर एव सङ्गच्छत इति । एवमर्थतः फलितलिङ्गमभिप्रेत्यैव शाङ्करभा-
ष्येऽपि सिद्धान्ते लोककामेशितृत्वमपि निरङ्कुशं श्रूयमाणं परमेश्वरं गमयतीत्युक्तम् । तस्मादि-
ह न काचिदनुपपतिः । <pratika>सर्वेभ्यःपाप्मभ्य इति</pratika> । अस्य वाक्यस्य मुख्यार्थः सर्वस्मात्पापादु-
द्गमनरूपो देवेष्वपि न सम्भवति । न हि कश्चिदपि जीवो नीडे स्थिते तस्माच्छकुन्त इव पाप-
पञ्जरे स्थिते तस्मादपादानादूर्ध्वं गच्छति । तस्माद्यथा कुतश्चिदपादानात्तं विहायोद्गतस्सर्वा-
त्मना तत्सम्बन्धरहितो भवति । एवमयं सर्वात्मना पापसंबन्धरहित इत्ययमर्थो लक्षणया
प्रतिपाद्यते । अन्यत्रापि हि परमेश्वरे पापसम्बन्धराहित्यवचनानि यथाकथञ्चिल्लाक्षणिकान्ये-
व दृश्यन्ते यथा <quote>‘एष आत्माऽपहतपाप्मा सर्वे पाप्मानोऽतो निवर्तन्त’</quote> इत्यादीनि । असङ्कु-
चितसकलपापराहित्यं तु परमेश्वर एव सम्भवति नाधिकारिकपुरुषेषु । अतस्सर्वलोककामेश्वर-
त्ववत्सर्वपापराहित्यमपि पारमेश्वरं लिङ्गमिति भावः । अपि चादित्यपुरुषस्य ऋक्सामगेष्णत्वा-
दिवचनेनाक्षिपुरुषस्य <quote>‘तद्य इमे वीणायां गायन्त्येतं ते गायन्ती’</quote>ति लौकिकगानविषयत्ववच-
नेन <quote>‘सैव ऋक्साम तदुक्थं तद्यजुस्तद्ब्रह्मे’</quote>ति साक्षात्सार्वात्म्यवचनेन च बहुशोऽवगम्यमानं
सार्वात्म्यमपि परमेश्वरलिङ्गम्। न तदाभिमानिकत्वमात्रेण ततोऽन्यत्र नेतुं युक्तम् । इहान्य-
त्रोपक्रमोपसंहारैकरूप्यासिद्धेः । <quote>‘ये चैतस्मा’</quote>दित्याद्युपसंहारस्य परिच्छिन्नैश्वर्यविषयत्वा-
भावात् । उपक्रमगतसाधारणत्वविग्रहवत्वयोर्ब्रह्मण्यपि सम्भवेनान्यथासिद्धताया अपि
वक्ष्यमाणत्वाच्च । तदेतत्सार्वात्म्यतत्समर्पकवचनजातं चादिशब्दाभ्यां संगृहीतम् । ननु सर्व-
लोककामेश्वरत्वादीनां परमेश्वरधर्मत्वं क्व सम्प्रतिपन्नं येन तेषां <quote>‘तद्धर्मोपदेशा’</quote>दिति सूत्रे पर-
मेश्वरधर्मत्वेन सिद्धवदुपादानमुपपद्येतेत्याकाङ्क्षायां तत्सम्प्रतिपत्तिस्थानमुदाहरति—<pratika>एको हि
रुद्र इति</pratika> । मन्त्रद्वयेऽप्येक इति विशेषणेन सर्वलोकेश्वरत्वं सर्वकामेश्वरत्वं चानितरसाधारण-
मित्यपि दर्शितम् । <quote>‘एष आत्माऽपहतपाप्मा सर्वं खल्विदं ब्रह्मे’</quote>त्यादिश्रवणमादिशब्देन
गृह्यते । साधारत्वं परिच्छिन्नशरीरविशिष्टतयेत्युपपादयति—<pratika>सर्वाधारस्येत्यादिना</pratika> । शरीर-
