<pb n="314"/>
त्तिशिष्टब्रह्मावरुद्धायामुपासनायामवान्तरप्राप्तस्य जीवस्य प्रवेशयितुमशक्य-
<!-- APPAYYA !-->
विधेयत्वात्तथैव वाक्यभेदः परिहृतः । गवाद्यात्मिकैकैव दक्षिणा ज्योतिष्टोमस्य न तु गवादयः
प्रत्येकं दक्षिणा इति च सिद्धं कृत्वा <quote>‘अथैष भूर्वैश्वदेवः तस्य धेनुर्दक्षिणे’</quote>तिभूनामकतद्विकृतिवि-
शेषविहितया धेनुदक्षिणया सर्वेषां गवादीनां प्राकृतदक्षिणाद्रव्याणां निवृत्तिः न तु गोत्वलिङ्गेन
गोमात्रस्येति तस्य धेनुरिति <quote>‘गवां प्रकृतौ विभक्तचोदितत्वा’</quote>दित्यधिकरणे निरूपितम् । यद्वा
श्रुतावितिशब्दः क्रमरूपं मनोमयत्वादीनां प्रकारमाचष्टे इति अनेन मनोमयत्वाद्यनुसन्धा-
नक्रमेण क्रतुं कुर्वीतेति । तथा च विततिरूप एकः क्रम एवात्र विधेयः । मनोमयत्वादी-
नामुपास्यगुणानां विधानं तु तत्क्रमविधानादाक्षेपतो लक्ष्यते प्रष्ठगतसर्वताविधानादिवत्प्रष्ठा-
नाम् । अथवा मनोमयत्वाद्यनेकगुणविशिष्ट उपासनाप्रयोगोऽत्र विधीयते । उपासनाया
विहितत्वेऽपि सम्भवति तत्प्रयोगस्याविहितस्य विधानन् । यद्यपि प्रयोगमन्तरेणोपासनस्यानि-
ष्पत्तेः प्रयोगविधिरर्थाल्लभ्यते, तथाप्येकेन वाक्येनानेकगुणविधिनिर्वाहाय प्रागेवाक्षेपप्रवृत्तेर-
नेकगुणविशिष्टस्य प्रयोगस्य विधानमुपपद्यते । एवं प्रयोगविधिमाश्रित्यैवाभ्युदयेष्टिगतमध्य-
मादिवाक्येषु वाक्यभेदं केचन परिहरन्ति । तथा हि---<quote>‘वि वा एतं प्रजया पशुभिरर्धयति
वर्धयत्यस्य भ्रातृव्यं यस्य हविर्निरुप्तं पुरस्ताच्चन्द्रमा अभ्युदेति त्रेधातण्डुलान्विभजेद्ये म-
ध्यमास्स्युस्तानग्नये दात्रे पुरोडाशमष्टाकपालं कुर्याद्ये स्थविष्ठास्तानिन्द्राय प्रदात्रे दधंश्चरुं
येऽणिष्ठास्तान्विष्णवे शिपिविष्टाय शृते चरु’</quote>मिति श्रुयते । चतुर्दश्याममावास्याभ्रान्त्या द-
र्शोपक्रमं कृतवतः तत्प्रायश्चित्तविधानमिदम् । अत्र त्रेधा तण्डुलान्विभजेदिति तण्डुलानां
मध्यमादिभावेन त्रेधाविभागो न विधीयते मध्यमादिवाक्यैस्तत्सिद्धेः । किं तु सर्वेषां दार्शि-
कहविषां पूर्वदेवताभ्योऽपनयो विधीयते । विभजेदित्युक्ते ह्ययमर्थोऽवगम्यते । यानि संयु-
क्तानि तानि विभजेदिति। तण्डुलादीनि च हवींषि देवताभिस्संयुक्तानि । अतस्तण्डुलशब्दो
विभागकर्मत्वेनार्थतः प्राप्तानां दार्शिकहविषामुपलक्षक इति तेषां पूर्वदेवतापनयो विधीयत
इति युक्तम् । अपनीतपूर्वदेवतानां तेषां हविषां मध्यमादिवाक्यैर्देवतान्तरसंयोजनं क्रियते न
तु द्रव्यदेवताविशिष्टं कर्मान्तरं विधीयत इत्यभ्युदयपेटिकायां निरूपितम् । तत्र मध्यमादि-
वाक्यानां प्रकृते दर्शकर्मणि देवतान्तरसंयोजनपरत्वे वाक्यभेदः प्रसज्यते । कथं दर्शद्रव्येष्व-
ग्न्यादिदेवतानां विधानं देवतासु दातृत्वादिगुणविधानं चेति त्रिष्वपि वाक्येषु तावदेको
वाक्यभेदः । दधिशृतवाक्ययोः स्थविष्ठानां दध्यणिष्ठानां शृतं चाधिकरणविधेयमित्यपरो वा-
क्यभेदः । तयोः स्थविष्ठानामणिष्ठानां च चरुभावोऽपि विधेय इत्यन्यो वाक्यभेदः । यद्यु-
च्येत नैते वाक्यभेदाः प्रसरन्ति। कथम् । दातृप्रदातृशिपिविष्टशब्दानामग्न्यादिपदसामानाधि-
करण्यात्।पदद्वयप्रतिपादितं विशिष्टं देवताकारकमेकमेव विधेयं न तु देवतास्तद्ग‍ुणाश्च प्रत्येकं
विधेयाः । अभ्युदयेष्टिप्रकरणे <quote>‘सह श्रपयती’</quote>ति वचनमस्ति । तद्देवतैक्यात् तद्धि स्थविष्ठयोः
शृताणिष्ठयोश्च सहपाकविषयम् । ततश्च स्थविष्ठानामणिष्ठानां च तण्डुलानामल्पत्वाद्दधिशृत-
योर्भूयस्त्वाच्च तण्डुलानां चरुत्वं दधिशृतयोरधिकरणत्वं चार्थात्प्राप्नोति । अर्थप्राप्तं च तत्स-
र्वमनूद्यते । तत्तद्ग‍ुणविशिष्टं देवताकारकमेव विधीयते मध्यमानां तण्डुलानामग्निर्देवता स्थवि-
ष्ठानां दध्नः चन्द्रः प्रदाता अणिष्ठानां शृतस्य च विष्णुः शिपिविष्ट इति । अतो नैवं वाक्य-
