<pb n="385"/>
न प्रधानं भूतयोनिः । अपि तु परमात्मैवेत्यर्थः ।।</p>
<p>पुनरपि भूतयोनेः परमात्मत्वे हेत्वन्तरमाह—<pratika>रूपोपन्यासाच्च ।। २३ ।।</pratika> <quote>‘अग्निर्मूर्धा चक्षुषी चन्द्रसूर्या’</quote>वित्यादिसर्व
कार्यात्मकरूपस्योपन्यासात्परमात्मैव भूतयोनिरिति वृत्तिकारमतम् । ‘पुरुष एवेदं विश्‍वं कर्मेत्यादिसर्वात्मकरूपोपन्यासात्परमा-
त्मैव भूतयोनिरिति भगवत्पादीयमतम् । अस्मिन्पक्षे सर्वरूपोपन्यासः परमेश्‍वरप्रतिपत्तिहेतुरिति तात्पर्यम् ।।</p>
<p><pratika>श्रीकण्ठमते</pratika>, प्रत्यक्षपृथिव्यादिरूपत्वेन प्रतिपादितस्य परमेश्‍वरस्य तद्वद्द‍ृश्यत्वादिकं तु नास्तीति प्रतिपादयितुमिदम-
धिकरणमवतार्यते <pratika>।। सू॰ ।।</pratika> <pratika>अदृश्यत्वादिगुणको धर्मोक्तेः ।। २२ ।।</pratika> अस्य <quote>‘अथ परा यया तदक्षरमधिगम्यते । यत्तदद्रे-
श्य’</quote>मित्यादि <quote>‘परिपश्यन्ति धीरा’</quote>इत्यन्तं वाक्यमेव विषयः । अत्राक्षरशब्दवाच्यः प्रधानं वा जीवो वा परमेश्वरो वेति
संदेहः । महदादिपरिणामिनः प्रधानस्य भूतयोनित्वसंभवात् जीवस्य<quote>‘क्षरं प्रधानममृताक्षर’</quote>मितिश्रुतेरक्षरशब्दवाच्य-
त्वौचित्यात् स्वकर्मवशेन महाभूतयोनित्वसंभवाच्च तयोरन्यतरदक्षरमिति पूर्वपक्षः । सिद्धान्तस्तु परमेश्‍वर एवाक्षरशब्दवा-
च्यः । <quote>‘यस्सर्वज्ञस्सर्वविद्यस्य ज्ञानमयं तप’</quote>इत्यादिना सर्वज्ञत्वादिपारमेश्‍वरधर्मोक्तेरचेतनासर्वज्ञयोः प्रधानजीवयोर्भूतयोनित्व-
सामर्थ्याभावाच्च । इति ।।</p>
<p>पुनरनुपपत्तिमाह---<pratika>सू ।। विशेषणभेदव्यपदेशाभ्यां च नेतरौ ।। २३ ।।</pratika> एकविज्ञानेन सर्वविज्ञानरूपस्यान्य-
स्याप्येवंरूपस्य च विशेषणस्य व्यपदेशदर्शनान्न प्रधानमक्षरं <quote>‘अक्षरात्परतः पर’</quote>इति जीवाद्भेदव्यपदेशाच्च न जीव इत्यर्थः ।।</p>
<p><pratika>सू ।। रूपोपन्यासाच्च ।। २४ ।।</pratika> <quote>‘अग्निर्मूर्धे’</quote>त्यादिना अक्षरस्य त्रैलोक्यरूपत्वोपन्यासाच्च परमात्मा परमेश्‍वर एवा-
त्राक्षरपदाभिधेय इत्यर्थः ।।</p>
<p><pratika>रामानुजमते, ।। सू ।। अदृश्यत्वादिगुणको धर्मोक्तेः ।। २२ ।।</pratika> विषयवाक्यं प्रायः समानमेव । किं तु<quote>‘अ-
क्षरात्परतः पर’</quote>इत्यादिवाक्यान्तरमप्यधिकं विषयतया संगृह्यते । किमिहादृश्यत्वादिगुणकमक्षरं प्रधानमुत परमात्मा अक्षरा-
त्परतः परश्च किं पुरुषः उत परमात्मा इति संशयः । अत्रादृश्यत्वादिगुणकशब्देनाक्षरं पुँल्लिंगनिर्देशेन चाक्षरात्परतः परश्च
द्वयमपि विषयोक्रियत इत्यभिप्रायेण वाक्यद्वयं विषयतयोपात्तमिति विशेषः । पृथिव्याद्यचेतनगतदृश्यत्वादीनां प्रतिषेधा-
त्तज्जातीयाचेतनं प्रधानमेव भूतयोन्यक्षरं सर्वस्माद्विकारादक्षरादस्मात्परभूतात्प्रधानात्परश्च चैतन्याधिष्ठाता पुरुष एवेति पूर्वः पक्षः ।
उत्तरत्र <quote>‘यस्सर्वज्ञः सर्ववि’</quote>दिति प्रधानपुरुषयोरसंभावितस्य सर्वज्ञत्वादेरभिधानात्<quote>‘तस्मादेतद्ब्रह्म नाम रूपमन्नं च जायत’</quote>
इति सर्वज्ञात्सत्यसंकल्पाज्जगदुत्पत्तिश्रवणाच्च पूर्वोक्तमदृश्यत्वादिगुणकं भूतयोन्यक्षरं<quote>‘अक्षरात्परतः पर’</quote>इति च निर्दिष्टं तदक्षरं
परं ब्रह्मैवेति सिद्धान्तः । सूत्रार्थस्तु, अदृश्यत्वादिगुणकः परमात्मा सर्वज्ञत्वादितद्धर्मोक्तेः । इति ।</p>
<p><pratika>।। सू ।। विशेषणभेदव्यपदेशाभ्यां च नेतरौ ।। २३ ।।</pratika> परविद्याप्रकरणेन एकविज्ञानेन सर्वविज्ञानप्रतिज्ञोपपा-
दनादिभिः प्रधानपुरुषाभ्यां भूतयोन्यक्षरस्य व्यावर्त्यमानत्वात्<quote>‘अक्षरात्परतः परः’</quote>अव्याकृतात्परतोऽवस्थितात् समष्टिपुरुषादपि
पर इति प्रधानपुरुषाभ्यामस्य भूतयोन्यक्षरस्य भेदेन व्यपदिश्यमानत्वाच्च नात्र प्रधानपुरुषौ निर्दिष्टौ । अपि तु परमात्मैव । इति ।</p>
<p><pratika>।। सू ।। रूपोपन्यासाच्च ।। २४ ।।</pratika> <quote>‘अग्निर्मूर्धे’</quote> त्यादिना सर्वभूतान्तरात्मसंबन्धितयोच्यमानस्येदृशस्य रूपस्य
परमात्मन एव संभवाच्चायमदृश्यत्वादिगुणकः परमात्मा ।। इति ।।</p>
<p><pratika>आनन्दतीर्थमते, ।। सू ।। अदृश्यत्वादिगुणको धर्मोक्तेः ।। २१ ।।</pratika> विषयवाक्यं श्रीकण्ठमतवदेव । अत्रादृश्यत्वादि-
गुणकमक्षरं प्रकृतिर्वा ब्रह्मा वा विष्णुर्वेति संशयः । ऊर्णनाभ्यादिदृष्टान्तपूर्वकं तस्य विश्वोपादानत्वोक्तेः प्रकृतिर्वा <quote>‘ब्रह्मा देवाना’</quote>
मित्याद्युपक्रमस्थपुल्लिंगब्रह्मशब्दानुरोधेन ब्रह्मविद्यात्वव्यपदेशादेरपि तत्परत्वौचित्यात् <quote>‘तस्मादेतद्ब्रह्म’</quote> इत्यादिजायमानब्रह्म-
लिङ्गाच्च विरिंचिर्वा अदृश्यमिदमक्षरं भवितुमर्हति<quote>‘दिव्यो ह्यमूर्त’</quote> इत्यादिना दिव्यपुरुषं विष्णुं प्रात परत्वावधितयाक्षरस्य निकृ-
ष्टत्वेन प्रतिपादनान्न हरिरिति पूर्वः पक्षः । परविद्याविषयत्वरूपतद्धर्मोक्तेः सर्वज्ञत्वादिविशेषणात् <quote>‘तस्मादेतद्ब्रह्मे’</quote>ति भेदव्यप देशा-
त् अक्षरादिति पंचम्या निर्दिष्टस्याक्षरान्तरत्वाच्च विष्णुरेवेदमक्षरमिति सिद्धान्तः । <pratika>अदृश्यत्वादिगुणकः</pratika>=<quote>‘यत्तदद्रेश्य’</quote>
मित्यादिश्रुत्युक्तादृश्यत्वादिधर्मविशिष्टाक्षरशब्दवाच्यो विष्णुरेव । कुतः । <pratika>धर्मोक्तेः</pratika>=ऋगादिपरविद्याविषयत्वरूपविष्णुधर्मस्य
<quote>‘यये’</quote>ति श्रुत्योक्तत्वादित्यर्थः ।</p>
<p><pratika>।। सू ।। विशेषणभेदव्यपदेशाभ्यां च नेतरौ ।। २२ ।।</pratika> चकारस्समुच्चायकः । <pratika>इतरौ च</pratika>=प्रकृतिद्वयं विरिच्चिरुद्रौ
च । <pratika>न</pratika>=नादृश्यत्वादिगुणकौ । कुतः । <pratika>विशेषणभेदव्यपदेशाभ्याम्</pratika>=सर्वज्ञादिविशेषणात् <quote>‘तस्मा’</quote>दिति अदृश्यत्वादिगुण-
काक्षराद्विरिंचिरुद्रयोर्भेदोक्तेश्च । प्रतिज्ञाद्वयेऽपि हेत्वोः क्रमेणान्वयः ।</p>
<p><pratika>रूपोपन्यासाच्च ।। २३ ।।</pratika> <quote>‘यदापश्यः पश्यत’</quote>इति विष्ण्वसाधारणस्वर्णरूपप्रतिपादनाच्चादृश्यत्वादिगुणको विष्णुरे-
वेत्यर्थः ।।</p>
<head>इति सूत्रार्थचन्द्रिकायामदृश्यत्वादिगुणकाधिकरणम् ।। ६ ।। श्रीकण्ठमते ।। ८ ।।</head>
