<pb n="476"/>
इति प्राप्ते ब्रूमः—नास्ति शूद्राणां ब्रह्मविद्यायामधिकारः, तेषामध्ययनाभावेन
तदुपायभूतोपास्यतद्ग‍ुणादिज्ञानासंभवात् । इतिहासपुराणानि वेदोपबृंहणं कुर्व-
न्त्येवोपायभावमनुभवन्ति, न स्वातन्त्र्येण । शूद्राणामितिहासपुराणश्रवणानु-
ज्ञानं तु पापक्षयफलम् । विदुरधर्मव्याधादीनां जन्मान्तरसिद्धज्ञानाप्रमोषात् ब्र-
ह्मनिष्ठता । कथं ब्रह्मविद्योपदेशे शूद्रेत्यामन्त्रणमिति चेत् नात्र जातियोगेन
शूद्रेत्यामन्त्रणम्, किंतु ब्रह्मज्ञानाप्राप्त्या शूगस्य संजातेति दर्शनात् । शुगस्य
<!-- APPAYYA !-->
<pratika>इति प्राप्त इति ।</pratika> उक्तज्ञानविरहे हेतुमाह—<pratika>अध्ययनाभावेनेति ।</pratika> उपासनाविधयो हि
स्वविषयानुष्ठानार्थमनुष्ठेयार्थज्ञानसम्पन्नान्द्विजातीनासाद्य निर्वृण्वन्ति यथा क्रतुविधयो या-
जकानपेक्षमाणाः स्ववर्णोचितद्रव्यार्जनोपाय इति याजने स्वत एव प्रवृत्तान्ब्राह्मणानासाद्य
निर्वृण्वन्ति । अत उपासनाविधिभिरङ्गत्वेन गृहीतज्ञानं तावत् शूद्राणां न सम्भवति । स्वे-
च्छया केनचिच्छूद्रेण लिखितपाठादिना महावाक्यग्रहणतस्संपादितमपि तज्ज्ञानं तदुपाय-
तामश्नुते । न <quote>‘ह्याग्नेय्याग्नीध्रमुपतिष्ठत’</quote> इत्यत्र ज्योतिष्टोमापूर्वसम्बन्धित्वेन क्लृप्तायां प्रकर-
णाम्नातायामाग्नेय्यां लाघवानुसारिणा विधिना उपस्थानाङ्गत्वेन गृहीतायां कस्यचिद्ब‍ुद्धिसन्नि-
हितमाग्नेय्यन्तरं विधिनोपस्थानाङ्गत्वेन गृहीतं तदुपायतामश्नुवीतेति भावः । ननु, वेदान्ते-
ष्विव पुराणेतिहासेष्वपि उपास्यस्य ब्रह्मणस्तद्ग‍ुणानां च वेदान्तानुसारेणैव तत्रतत्र प्रपञ्चेन
प्रतिपादनं दृश्यते । तज्जन्यं ज्ञानमुपासनाङ्गं यदि न स्यात्तदा तेषु तत्प्रतिपादनं व्यर्थमेव
स्यात् । अतो यथा प्रबलेन <quote>‘अथातोऽग्निमग्निष्टोमेनानुयजन्ती’</quote>ति वाक्येन इष्टकारचितस्थ-
ण्डिलरूपस्याग्नेराहवनीयाधारतया ज्योतिष्टोमाङ्गत्वे सिद्धे दुर्बलप्रकरणोपनीता उत्तरवेदि-
रप्यग्न्याधारतया तदङ्गमन्यथा ज्योतिष्टोमप्रकरणे तदाम्नानवैयर्थ्यापत्तेरित्याशङ्क्याह-<pratika>इतिहा-
सेति ।</pratika> <quote>‘बिभेत्यल्पश्रुताद्वेदो मामयं प्रतरेदिति । इतिहासपुराणाभ्यां वेदं समुपबृंहयेत् ।’</quote>
इति वेदतात्पर्यनिर्णयार्थत्वेन विनियुक्तत्वान्न तद्वैयर्थ्यमिति भावः । ननु, पुराणादीनां वेदो-
पबृंहणार्थत्वेन विनियुक्तत्वेऽपि तेभ्युस्स्वातन्त्र्येणापि ब्रह्मप्रतिपत्तिर्भवन्ती नापह्नोतुं शक्या ।
साप्युपासनाङ्गमेव । अन्यथा शूद्रकर्तृकपुराणश्रवणवैफल्यप्रसङ्गात् । न च तस्य फलान्तर-
मेव । विदुरधर्मव्याधादीनां ब्रह्मनिष्ठतायामुपायान्तरादर्शनेन तदङ्गत्वस्याप्यवश्यकल्प्यत्वा-
दित्याशङ्क्याह—<pratika>शूद्राणामिति ।</pratika> एवं सूत्राभिप्रेतं ज्ञानाभावेन शूद्रस्य विद्यानधिकारमुप-
पाद्य सूत्रेण कण्ठोक्तं शूद्रेत्यामन्त्रणस्य निर्वाहमुपपादयितुमाशङ्कां दर्शयति—<pratika>कथमिति ।</pratika>
एतच्छङ्कोत्तरत्वेन <quote>‘शुगस्ये’</quote>ति सूत्रांशविवक्षितमर्थमाह—<pratika>न जातीति ।</pratika> यद्यपि शूद्रशब्दस्य
जातौ रूढिः, तथाप्यत्र ब्रह्मज्ञानाप्राप्त्या जानश्रुतेर्या शुक् सञ्चाता तां दृष्ट्वा रैक्केण व्यवहि-
तार्थविषयस्वज्ञानवैभवप्रकटनाय शोचितृत्वयोगेन शूद्रेत्यामन्त्रणं कृतमित्यङ्गीकर्तुं युक्तम् ।
बुद्धिसन्निहितयोगस्य रूढितो बलवत्त्वात् । स्वज्ञानवैभवप्रकटनस्य प्रथमामन्त्रणे राज्ञोऽधि-
कदक्षिणादित्सासम्पादनार्थत्वेन द्वितीयामन्त्रणे राज्ञः स्वोपदेक्ष्यमाणविद्यायां श्रद्धातिशयस-
म्पादनार्थत्वेन च प्रकृतोपयुक्तत्वाच्चेति भावः । ननु, जानश्रुतेश्शुक् सञ्जातेति केन प्रमाणेन
बोध्यते यां दृष्ट्वा रैक्वः शूद्रेत्यामन्त्रितवानिति कल्प्यत इत्याशङ्कापरिहारत्वेन <quote>‘तदनादरे’</quote>
त्यादिसूत्रशेषं व्याचष्टे—<pratika>शुगस्येति ।</pratika> हंसोक्तानादरवाक्यश्रवणेन कारणेन तदैवाचार्यं प्रत्या-
