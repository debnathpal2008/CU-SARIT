<pb n="087"/>
पूर्वपक्षस्तु, ब्रह्म विचारयोग्यं न भवति । तत्र सन्देहाभावात् । कथं सन्देहाभावः ।
<quote>‘अयमात्मा ब्रह्मे’</quote>ति श्रुतिरयमिति प्रत्ययेन प्रत्यक्षसिद्धमेवात्मानं ब्रह्मेत्युपदि-
शति । ततः कुतोऽत्र सन्देहकलङ्कप्रसङ्गः । किं च । विचारस्य फलं हि तद्विषय-
ज्ञानम् । ज्ञानं च ज्ञेयपरिच्छेदः । वेदान्तविचारजन्यं ज्ञानं ब्रह्म परिच्छिनत्ति न
वा । यदि परिच्छिनत्ति तदा तस्य परिच्छेदातीतत्वभङ्गप्रसङ्गः । यदि न परि-
च्छिनत्ति ब्रह्म तदा यथावन्न प्रकाशेत । अयमिति हि परिच्छिन्नो घटोऽवगम्य-
<!-- APPAYYA !-->
स्याधिकरणस्य शास्त्रद्विकाध्यायपादसङ्गतयः । ननूदाहृतविषयवाक्यसामर्थ्याद्ब्रह्मणो विचा-
रार्हत्वमेव सिद्ध्यति कथं पूर्वपक्ष इत्याशङ्क्याह—<pratika>पूर्वपक्षस्त्विति । सन्देहाभावादिति</pratika> ।
<quote>‘अयमात्मा ब्रह्मे’</quote>ति श्रुत्या जीव एव ब्रह्मेत्यवगमात् तस्य चाहमनुभवसिद्धत्वादिति भावः ।
ननु, सा श्रुतिर्जीवस्याहमनुभवसिद्धेन कर्तृत्वभोक्तृत्वाद्यनेकानर्थव्रातकलुषितेन रूपेण ब्रह्मभावं
न प्रतिपादयति । नित्यशुद्धत्वादिरूपब्रह्मशब्दार्थानुगमविरोधात् । किंतु कर्तृत्वादिकल्पिताकार-
रहितेन निर्विशेषचैतन्यरूपेण । तत्तु संसारदशायामावृतं न प्रकाशत इति तत्र सन्देहो घटत
इत्याशयेन पृच्छति—<pratika>कथमिति</pratika> । उत्तरमाह—<pratika>अयमात्मेति</pratika> । अयमाशयः। <quote>‘अयमात्मा ब्रह्मे’</quote>ति
श्रुतिःजीवस्य यावद्रूपमहमनुभवे प्रकाशते तावद्युक्तमेव तमिदंशब्देन परिगृह्य ब्रह्मेत्युपदिशति ।
तस्मिन्ब्रह्मशब्दस्यार्थस्साकल्येन न सम्भवति चेति यावान्सम्भवति तावन्तमेव देहे
ब्राह्मणत्वादिरूपमर्थमभिदधत्तत्र वर्तिष्यते परमैश्वर्यवाचीन्द्रशब्द इव सङ्कुचितमैश्वर्यम
भिदधदाखण्डले । न च ब्रह्मशब्दस्यारस्यानुरोधादिदंशब्दस्य प्रसिद्धार्थपरत्वं हातव्यम् ।
प्रथमचरम श्रुतयोः प्रथमश्रुतस्यैवानुरोध्यत्वात् । अत एव <quote>‘मुष्टिलोपात्तु सङ्ख्यालोपस्तद्गु-
णत्वात्स्या’</quote>दिति <ref>(जै॰-१०-२-६३)</ref>दाशमिकाधिकरणे <quote>‘बार्हस्पत्यो नैवारस्सप्तदशशरावश्चरु’</quote>रि-
ति विहितायामिष्टौ <quote>‘चतुरो मुष्टीन्निर्वपती’</quote>ति प्रकृतौ निर्वापाङ्गत्वेन विहितयोः चतुस्सङ्ख्यामु-
ष्टिद्रव्ययोरतिदेशप्राप्तयोश्चतुर्मुष्टिभिः सप्तदशशरावपरिमाणस्य चरोः सम्पादयितुमशक्यत्वे-
नावश्यमन्यतरस्मिन्बाधितव्ये प्रथम श्रुतसङ्ख्यानुग्रहाय मुष्टिबाधोऽङ्गीकृतः । न च <quote>‘ध्या-
यतीव लेलायतीवे’</quote>त्यादिश्रुतिभिर्जीवे कर्तृत्वादेरपारमार्थिकत्वप्रतिपादनाद्वस्तुतो निर्विशेष-
मेव जीवस्वरूपं तदेव च ब्रह्म प्रतिपाद्यत इति वाच्यम् । <quote>‘करोमि भुञ्ज’</quote>इत्यादिप्रत्यक्षवि-
रुद्धानां तासां श्रुतीनां जीवस्य कर्माद्यधीनकर्तृत्वादिमत्तया तत्पारतन्त्र्यमात्रपरत्वादिति ।
निर्विशेषं ब्रह्म स्वरूपं जीव इति पक्षमभ्युपेत्यापि तस्य विषयत्वासम्भवमाह—<pratika>किं चेति ।
परिच्छिनत्ति न वेति</pratika> । इदमित्थमिति प्रकारविशेषविशिष्टतया विषयीकरोति न वेत्यर्थः ।
<pratika>परिच्छेदेति</pratika> । परिच्छिद्यतेऽनेनेति परिच्छेदो विशेषणरूपो विशेषः । तथा त निर्विशेषत्वभ
ङ्गप्रसङ्ग इत्यर्थः । <pratika>यथावदिति</pratika> । <quote>‘आकाशस्तल्लिङ्गा’</quote> दित्याद्य <ref>(ब्र॰-१-१-२२)</ref> धिकरणेष्वाकाशो
ब्रह्म जगत्कारणत्वादित्याद्यनुमानप्रभवनिर्णये ब्रह्मण आकाशादिपदोक्तस्य ब्रह्मत्वरूपसाध्य-
विशिष्टतया जगत्कारणत्वादिरूपहेतुविशिष्टतया च विषयता न स्यादित्यर्थः । किं बहुना शब्दे
नापि ब्रह्मविषयं ज्ञानं न स्यात् । घटादिज्ञानस्य सप्रकारकत्वनियमदर्शनादित्याह—<pratika>अयमिति
हीति</pratika> । त्वत्पक्षेऽपि तस्य विषयत्वासम्भवपरोऽयं किंचेत्यादि । तस्माज्जीवस्य निर्विशेषत्वे
तस्य शब्देनापि प्रतिपादनासम्भवात् <quote>‘अयमात्मा ब्रह्मे’</quote>ति श्रुत्या सविशेषमेव जीवस्वरूपं
