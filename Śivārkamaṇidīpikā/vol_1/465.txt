<pb n="465"/>
कथं वेदनित्यत्वमित्यत आह---
<sutra>।। सू॰ ।। समाननामरूपत्वाच्चावृत्तावप्यविरोधो दर्शनात् स्मृतेश्च ।। २९ ।।</sutra>
सूज्यानां समाननामरूपत्वादेव प्राकृतप्रलयावृत्तावप्यविरोधः । तथा हि—
सर्वज्ञः सर्वशक्तिः विश्वाधिकः परमेश्वर आदिकर्ता पूर्वप्रपञ्चसंस्थानं स्मृत्वा
तदाकारमेव पुनः प्रपञ्चं सृजति । वेदानपि पूर्वानुपूर्वीविशिष्टान् अनुस्मृत्य पुत्रभू-
ताय ब्रह्मणे प्रयच्छति । कथमवगम्यते?श्रुत्या स्मृत्या च।<quote>‘सूर्याचन्द्रमसौ धाता यथा-
पूर्वमकल्पयत् । दिवं च पृथिवीं चान्तरिक्षमथो सुवः ।।’</quote> <quote>‘यो ब्रह्माणं विदधाति
पूर्वं यो वै वेदांश्च प्रहिणोति तस्मै’</quote> ।। इत्यादिः श्रुतिः । स्मृतिरपि <quote>‘अप एव सस-
र्जादौ तासु वीर्यमवासृजत् । तदण्डमभवद्धैमं सहस्रांशुसमप्रभम् ।। तस्मिन्
जज्ञे स्वयं ब्रह्मा सर्वलोकपितामहः । ब्रह्माणं विदधे पूर्वं वेदानस्मै प्रयच्छति ।।’</quote>
इत्यादिः । ततः प्राकृतप्रलयावृत्तावपि वेदानां नित्यत्वमेव ।।
<!-- APPAYYA !-->
वेदनित्यत्वमनुपपन्नमिति शङ्काभिप्रायः <pratika>।। सू. ।। समाननामरूपत्वाच्चावृत्तावप्यवि-
रोधो दर्शनात्स्मृतेश्च ।। २९ ।।</pratika> प्राकृतप्रलये वेदानामभावेन स्वरूपतो वेदनित्यत्वानुपप-
त्तिराशङ्क्यते चेदिष्टापत्तिः ।<quote>‘अस्य महतो भूतस्य निश्वसितमेवैतद्यदृग्वेदो यजुर्वेदस्सामवेदः’</quote>
<quote>‘छन्दांसि जज्ञिरे तस्माद्यजुस्तस्मादजायत’</quote> इत्यादिश्रुतिषु महदहङ्कारादिवत्तेषामपि सृष्टि-
श्रवणात् । एकरूपवर्णपदवाक्यतदानुपूर्वीकत्वलक्षणे तु नित्यत्वे न विरोधः । अवान्तरकल्पे-
ष्विव महाकल्पावृत्तावपि सृज्यानां समाननामरूपत्वस्य श्रुतिस्मृतिभ्यामवगमात् इत्यभिप्रेत्य
सूत्रं व्याचष्टे—<pratika>सृज्यानामिति</pratika> । ननूदाहृतश्रुतिस्मृत्योरवान्तरकल्पविषयत्वोपपत्तेरुक्तहेतुर-
सिद्ध इत्याशङ्क्य तमुपपादयति—<pratika>तथा हीति</pratika> । <quote>‘यो ब्रह्माण’</quote> मिति श्रुतिरवान्तरकल्पविष-
यत्वेन योजयितुं न शक्यते, तत्र ब्रह्मसृष्टेरभावात् । ततश्च तस्या महाकल्पविषयत्वेन तत्र
वर्ण्यमानं ब्रह्मणे वेदतदर्थप्रदानं शिल्पिन्यायेन पूर्वकल्पगतेन्द्रादिनामरूपवैभवानि वैदिकेभ्यो
मन्त्रार्थवादेभ्योऽवगत्येन्द्रादीनयं सृजत्वित्येतदभिप्रायेणेति समाननामरूपत्वसिद्धिस्ततो वेद-
नित्यत्वसिद्धिश्चेत्याशयः । ननु, महाकल्पादौ तत्कालसृष्ट्युपयोग्यभिनवदेवादिनामरूपप्रति-
पादकमन्त्रार्थवादयुक्तपूर्वकल्पविलक्षणवर्णपदवाक्यतदानुपूर्वीयुक्तान्वेदान्निर्माय ब्रह्मणे प्राय-
च्छदिति मन्त्रार्थवर्णनेऽपि ब्रह्मणे वेदप्रदानस्य तत्कालसृष्ट्यर्थत्वमुपपद्यत इति कुतस्तेषां समा-
ननामरूपत्वस्य वेदनित्यत्वस्य वा सिद्धिः।उच्यते । देवऋषिमनुष्यतिर्यक्स्थावरादिभावस्तावत्क-
र्मानुष्ठानफलमिति <quote>‘तदुपर्यपि बादरायण’</quote> इति सूत्रे वर्णितम् । फलवैचित्र्यान्यथानुपपत्त्या
च तथैवाभ्युपगन्तव्यम् । ततश्च यैर्महेन्द्रवरुणकुबेरादिभावस्य वसिष्ठविश्वामित्राद्यृषिभावस्य
ब्राह्मणक्षत्रियादिमनुष्यभावस्य वा प्रापकत्वेन वेदविहितानियज्ञाध्ययनदानतपांस्युपासनानिवा
यथाविधि तत्तद्भावप्राप्तिसङ्कल्पपूर्वकमनुष्ठितानि त एव महाप्रलयानन्तरभाविन्यामपि सृष्ट्या-
वृत्ताविन्द्रादिभावं प्रतिपद्यन्ते । यैर्गवाश्वगजधनधान्यगृहक्षेत्रारामादिप्रापकत्वेन वेदविहितानि
तान्यनुष्ठितानि तद्भोग्यतया तिर्यञ्चः स्थावराश्च जन्म प्रतिपद्यन्ते । ते चानुष्ठातारस्तस्मिन्कल्पे
प्रचरद्भिर्वेदवाक्यैस्तत्कालवर्तिनामिन्द्रादीनां दिव्यविग्रहैश्वर्यमहाभोगादिकं वसिष्ठादीनां
दिव्यज्ञानमाहात्म्यादिकं च यादृग्वर्णितं प्रत्यक्षादिभिश्च ब्राह्मणक्षत्रियादीनां विशिष्टदेशजा-
