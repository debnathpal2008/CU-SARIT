<pb n="284"/>
<p>ननु पूर्वं दिवीति सप्तम्या इह दिव इति पञ्चम्या च दिवः आधारत्वावधित्वयोर्निदिश्यमानतया विभक्तिभेदात् द्युसम्ब-
न्धात् ब्रह्मणः प्रत्यभिज्ञानं न सम्भवतीत्यत आह---<pratika>सू॰ ।। उपदेशभेदान्नेति चेदिति</pratika> ।। <pratika>उपदेशभेदान्नेति चेत्</pratika>=
दिवि दिव इति विभक्तिभेदेन उपदेशात् ज्योतिर्वाक्ये प्रत्यभिज्ञानं न सम्भवतीति चेत् । <pratika>न</pratika> । कुतः । <pratika>उभयस्मिन्नपि</pratika>—वि-
भक्तिभेदेन उपदेशद्वयेऽपि । <pratika>अविरोधात्</pratika>—प्रधानप्रातिपदिकार्थेन प्रत्यभिज्ञाया अविरोधादित्यर्थः । अतः प्रकृतत्रिपाद्ब्रह्मपराम-
र्शियच्छब्दानुबन्धात् परं ब्रह्मैव ज्योतिश्शब्दितमुपास्यमिति सिद्धम् ।। २७ ।।</p>
<p><pratika>श्रीकण्ठमते</pratika>, पूर्वं निखिलभुवननायकस्य उमापतेः परब्रह्मणः आदित्यमण्डलमास्पदमित्युक्तम । तस्यैवेहाधिकरणे स्था-
नान्तरमुच्यते—सू॰ ।। <pratika>ज्योतिश्चरणाभिधानात्</pratika> ।। २५ ।। विषयवाक्यं समानमेव । अत्र सकललोकव्याप्ततया दिवि
श्रूयमाणं पर ज्योतिः परमेश्वरो वा अन्यो वेति संशये द्युशब्दस्याकाशवाचित्वात् आकाशवर्ती सूर्य एव ज्योतिश्शब्दितः इ-
त्येकः पूर्वपक्षः । <quote>‘अन्तःपुरुषे ज्योति’</quote>रिति पुरुषान्तर्वर्तित्वाभिधानात् जाठराग्निर्ज्योतिश्शब्दित इत्यपरः । इत्येवं द्विधा पूर्वपक्षो-
त्थितिरिति विशेषः । सिद्धान्तस्तु पूर्वत्र <quote>‘पादोऽस्य सर्वा भूतानी’</quote>ति विश्वभूतानामस्य ज्योतिषः एकांशत्वाभिधानात् परि-
च्छिन्नयोर्जाठराग्निसूर्ययोः तदसम्भवाच्च ज्योतिश्शब्दप्रतिपाद्यः परमेश्वर एवेति ।। २५ ।।</p>
<p>इतरेषु गुणसूत्रेषु नास्ति वैलक्षण्यमिति विरमामस्तत्प्रपञ्चनात् ।।</p>
<p><pratika>रामानुजमते</pratika>, इदमधिकरणस्य विषयवाक्यसन्देहपूर्वपक्षसिद्धान्तादिकं भगवत्पादीयान्मतान्न भिद्यते इत्यतो न
पृथक्प्रपञ्च्यते ।।</p>
<p><pratika>आनन्दतीर्थमते</pratika>, सू॰ । <pratika>ज्योतिश्चरणाभिधानात्</pratika> ।। २४ ।। इदमेकसूत्रकमेवेदमधिकरणं <quote>‘छन्दोऽभिधाना’</quote>दित्यादि
सूत्रत्रिकमधिकरणान्तरमिति विशेषः । अस्य <quote>‘वि मे कर्णा पततोऽपि चक्षुर्वीदं ज्योतिर्हृदय आहितं यत् । वि मे मनश्वरति
दूर आधीः किं स्विद्वक्ष्यामि किमु न मनिष्ये’</quote>इति वाक्यं विषयः । अत्र हृदयाहितत्वेन श्रूयमाण ज्योतिः जाठराग्निर्वा विष्णु-
र्वेति संदेहः । हृदयाहितत्वलिङ्गात् अस्य वाक्यस्याग्निसूक्तान्तर्गतत्वाच्च जाठराग्निरिति पूर्वः पक्षः । इयदिति परिच्छेदानर्हवैभ-
वत्वरूपस्य कर्णादिविदूरत्वस्यात्राभिधीयमानस्य विष्णोरन्यत्रासंभवान्निरवकाशलिङ्गेन सावकाशश्रुतिप्रकरणबाधस्य न्याय्यत्वाच्च
ज्योतिश्शब्दवाच्यो विष्णुरेवेति सिद्धान्तः । <pratika>ज्योतिः</pratika>—ज्योतिश्शब्दवाच्यः विष्णुरेव । कुतः । <pratika>चरणाभिधानात्</pratika>—कर्णादीनां
विचरणाभिधानात् । ज्योतिषः साकल्येन कर्णादिविदूरत्वश्रवणादिति सूत्रार्थः ।। २४ ।।</p>
<head>इति ज्योतिरधिकरणम्</head>
<head>अथ गायत्र्यधिकरणम् ।</head>
<sutra>सू॰ ।। छन्दोभिधानान्नेतिचेत्तथा चेतोऽर्पणनिगदात्तथा हि दर्शनम् ।। २५ ।। भूतादिपादव्यपदे-
शोपपत्तेश्चैवम् ।। २६ ।। उपदेशभेदान्नेति चेन्नोभयस्मिन्नप्यविरोधात् ।। २७ ।।</sutra>
<p><pratika>आनन्दतीर्थमते</pratika>, इदं सूत्रत्रयं ज्योतिरधिकरणात् भिन्नमधिकरणान्तरं बोध्यम् । अस्याधिकरणस्य <quote>‘गायत्री वा इदं सर्वं
भूतं’</quote> <quote>‘वाग्वै गायत्री’</quote> वाग्वा इदं सर्वं’ <quote>‘गायति च त्रायते च’</quote> इत्यादि छान्दोग्यवाक्यं विषयः । अत्र गायत्रीशब्दवाच्यः छन्दो-
विशेषो वा विष्णुर्वेति सन्देहः । गायत्र्या वेदतया नित्यत्वात् विष्वधीनत्वासम्भवात् योगाद्रूढेः प्रबलत्वाच्च छन्दोविशेषपर
एवेति पूर्वः पक्षः । गानत्राणकर्तृत्वं भूतादिपादत्वं <quote>‘एतामेव नातिशेत’</quote> इति सर्वोत्तमत्वमित्यादिलिङ्गानां छन्दस्यसम्भवेन <quote>‘अतो
ज्यायांँ्/?/श्च पुरुषः’</quote> <quote>‘यद्वै तद्ब्रह्म’</quote> <quote>‘एतामेव ब्रह्मोपनिषद’</quote> मित्यादिश्रुतीनां निरवकाशानां सत्त्वाच्च नित्यनामपि सदा भगवन्नित्य-
शक्त्यधीनतया तदधीनत्वन्यायविषयत्वसम्भवाच्च गायत्रीशब्दवाच्यो विष्णुरेवेति सिद्धान्तः।। <pratika>छन्दोऽभिधानात्</pratika>=चतुर्वि-
शत्यक्षरात्मकछन्दसः प्रतिपादनात् । <pratika>नेति चेत्</pratika>=गायत्रीशब्दवाच्यो विष्णुर्न भवतीति चेत् । न । कुतः । <pratika>तथा हि दर्शनम्</pratika>=
यस्मात् तथा गानत्राणकर्तृत्वनिमित्तेन <pratika>दर्शनं</pratika> विष्णोः गायत्रीशब्दवाच्यत्वप्रतिपादिका श्रुतिः अस्ति । तस्मात् । <pratika>तथाचे
तोऽर्पणनिगदात्</pratika>=विष्णोः तथा गायत्र्यादिशब्दप्रवृत्तिनिमित्तवत्त्वेन चेतसि अर्पणाय उपासनाय निगदात् श्रुतौ प्रतिपादना-
दित्यर्थः । <pratika>सू॰ ।। भूदातिपादव्यपदेशोपपत्तेश्चैवम्</pratika> ।। २६ ।। एवमिति पदमावर्त्यते । एवं गायत्रीशब्दवाच्यं ब्रह्मेत्येव-
मेव युक्तम् । कुतः । <pratika>एवं भूतादिपादव्यपदेशोपपत्तेः</pratika>=<quote>‘पादोऽस्य विश्वा भूतानि त्रिपादस्यामृतं दिवी’</quote>ति एवंरूपभूतामृतां-
शवत्त्वोक्तेश्च तस्य च विष्णावेवोपपत्तेरन्यत्रानुपपत्तेश्चेत्यर्थः ।। <pratika>सू॰ ।। उपदेशभेदान्नेति चेन्नोभयस्मिन्नप्यविरोधात्</pratika>
<pratika>।। २७ ।। उपदेशभेदात्</pratika>=गायत्रीज्योतिषोः द्युस्थत्वदिवःपरत्वरूपविरुद्धधर्मबोधकश्रुतिभेदात् । <pratika>नेति चेत्</pratika>—तद्द्वयं विष्ण्वाख्यमेकं
वस्तु न भवति किं तु भिन्नमेवेति चेत् । <pratika>न</pratika> । कुतः । <pratika>उभयस्मिन्</pratika> श्रुतिवाक्येऽपि एकस्य प्रतिपाद्यत्वेऽपि । <pratika>अविरोधात्</pratika>=
त्रिसप्तलोकविवक्षया विरोधाभावादित्यर्थः ।।</p>
<head>।। इति सूत्रार्थचन्द्रिकायां आनन्दतीर्थमते गायत्र्यधिकरणम् ।। ११ ।।</head>
