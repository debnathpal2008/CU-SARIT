<pb n="243"/>
<p>ननु पुच्छवाक्ये आनन्दमयः स्वप्रधानत्वेन प्रतिपाद्यः किं न स्यादित्याह---<pratika>नेतर इति</pratika> । इतरः आनन्दमयोऽत्र न
प्रतिपाद्यः । प्रियादिमत्त्वेनाग्रिमवाक्योक्तस्रष्टृत्वाद्यनुपपत्तेरित्यर्थः ।। १६ ।।</p>
<p>इतश्च नानन्दमयोऽत्र प्रतिपाद्य इत्याह---<pratika>भेदव्यपदेशाच्चेति</pratika> । <quote>‘रसं ह्येवायं लब्ध्वानन्दी भवति’</quote> इति आनन्दम-
यब्रह्मणोर्लब्धृलब्धव्यत्वेन रूपेण भेदव्यपदेशादित्यर्थः ।। १७ ।।</p>
<p>नन्वानन्दो ब्रह्मेत्यत्रानन्दस्य ब्रह्मत्वादानन्दमयस्यापि ब्रह्मत्वमनुमीयत इत्यत आह---<pratika>कामाच्चेति</pratika> । काम्यत इति
काम आनन्दः तस्य ब्रह्मत्वदर्शनान्नानुमानेनानन्दमयस्यापि ब्रह्मत्वमपेक्षितव्यं विकारार्थकमयड्विरोधादित्यर्थः ।। १८ ।।</p>
<p>इतोऽपि नानन्दमयोऽत्र प्रतिपाद्य इत्याह---<pratika>अस्मिन्नस्येति</pratika> । अस्मिन्=पुच्छवाक्योक्ते ब्रह्मणि । अस्य=प्रबुद्धस्या
स्यानन्दमयस्य । <quote>‘यदा ह्येवेति’</quote> शास्त्रं तद्योगं तद्भावापत्तिं शास्ति । अतोऽत्रानन्दमयस्याप्रतिपाद्यत्वात् पुच्छब्रह्मैव निर्विशेषं
स्वप्रधानत्वेन ज्ञेयतया प्रतिपाद्यमित्यर्थः ।। १९ ।।</p>
<p><pratika>श्रीकण्ठमते</pratika>, इदमानन्दमयाधिकरणं सूत्रचतुष्ट्यात्मकमन्यन्नेतर इत्यादिसूत्रचतुष्टयमधिकरणान्तरमिति बोध्यम् ।
इह शास्त्रैकसमधिगम्यस्य ब्रह्मलक्षणस्य जगत्कारणत्वस्य तान्त्रिके प्रधानेऽतिव्याप्तिमाशङ्क्य चेतनत्वादिहेतुना परिहृता ।
अचेतने प्रधान इव चेतनेऽपि जीवे तन्नातिव्याप्तमिति वक्तुमधिकरणान्तरमारभते---<pratika>आनन्दमयोऽभ्यासात् ।। १३ ।।</pratika>
अस्य, तैत्तिरीये आनन्दवल्लयां श्रुतं <quote>‘तस्माद्वा एतस्मादात्मन आकाशस्संभूत’</quote> इत्यारभ्य <quote>‘तस्माद्वा एतस्माद्विज्ञानमयात् अन्योऽ-
न्तर आत्मानन्दमय’</quote> इत्यन्तं वाक्यं विषयः । अत्रानन्दमय आत्मा जीवो वा परमेश्वरो वा इति सन्देहः। <quote>‘पृथिव्या अोषधयः’</quote>
इत्यादिना पञ्चावयवशरीरादिनिरूपणात् अन्नमयप्राणमयमनोमयविज्ञानमयशब्दवाच्यानामन्नप्राणमनोबुद्धीनामाश्रयत्वोपपत्तेः
मयट्छब्दस्य विकारार्थत्वेन <quote>‘आनन्दो ब्रह्मेति’</quote> आनन्दशब्दवाच्यतया श्रुतस्य ब्रह्मणः कार्यतया आनन्दविकारत्वोपपत्तेः
परमेश्वरत्वाङ्गीकारे शुद्धिप्रार्थनावैयर्थ्यापत्तेश्च अयमानन्दमय आत्मा जीव एव न परमेश्वर इति पूर्वः पक्षः ।</p>
<p>सिद्धान्तस्तु, <pratika>आनन्दमयोऽ</pratika>यमात्मा परमेश्वर एव । कुतः । <pratika>अभ्यासात्</pratika>=<quote>‘सैषानन्दस्ये’</quote> त्यादिना <quote>‘स एको ब्रह्मण
आनन्द’</quote> इत्यन्तेनास्यानन्दस्य निरतिशयत्वेनाभ्यस्यमानत्वात् । न हि तदेतन्निरतिशयानन्दभाजनत्वं संसारिणो जीवस्य संभ-
वति । यथा प्रकृष्टप्रकाशस्य चन्द्रस्य तिरोधायकमेघापगम एव प्रसादस्तथा नित्यशुद्धस्यानन्दमयवाच्यस्य ब्रह्मणः तिरोधानमला-
पनयनमेव शुद्धिरित्यङ्गीकारान्नानन्दमयस्य परमेश्वरत्वे तच्छुद्धिप्रार्थनावैयर्थ्यम् ।। १३ ।।</p>
<p>ननु आनन्दस्यैव ब्रह्मत्वश्रवणात् विकारार्थकमयडन्तानन्दमयवाच्यः परमेश्वर इत्यभ्युपगमे परमेश्वरस्य ब्रह्मभिन्नत्वाप-
त्तिर्विकाररूपत्वादनित्यत्वं च प्राप्नोतीत्याशङ्क्याह---<pratika>विकारशब्दान्नेति चेन्न प्राचुर्यात् ।। १४ ।।</pratika> अन्नमयादीनामन्नादिविका-
रत्ववदानन्दमयस्यापि आनन्दविकारत्वेन परमेश्वरस्य विकारत्वासंभवान्नायं परमेश्वरः किं तु जीव एवेति चेत् । न । मयट्-
शब्दस्यात्र प्राचुर्यार्थकत्वात् । यतस्तत्र अन्नमयप्राणमयमनोमयेष्वेव मयड्विकारार्थः । विज्ञानमयानन्दमययोर्मयटः प्राचुर्या-
र्थत्वेन ताभ्यां तत्तत्प्रचुरौ जीवपरमेश्वरौ प्रतिपाद्येते ।।</p>
<p>सर्वथा विकारप्रकरणपाठात्तयोरपि विकरार्थत्वमेव न्याय्यमित्याशङ्क्याह---<pratika>तद्धेतुव्यपदेशाच्च ।। १५ ।।</pratika> <quote>‘एष
ह्येवानन्दयाति’</quote> इति जीवान्प्रत्यानन्दहेतुत्वमानन्दमयस्य श्रूयते । स्वयं प्रचुरानन्दतायां हि तस्य परानन्दयितृत्वं युज्येत ।
अतः आनन्दमयः परमेश्वर एव ।। १५ ।।</p>
<p>आनन्दमयस्यानन्दप्रुचुरपरमेश्वरार्थकत्वेऽपि <quote>‘ब्रह्म पुच्छं प्रतिष्ठे’</quote> त्यस्य ब्रह्माधारत्वश्रवणात् ब्रह्मणोऽन्यत्वमेवावग-
म्यते । ब्रह्मणस्तदन्यत्वाङ्गीकारे अस्वातन्त्र्याज्जगत्कारणत्वासंभवापत्त्या जीवपक्ष एव युक्त इत्यत आह---<pratika>मान्त्रवर्णिकमेव
च गीयते ।। १६ ।।</pratika> य<quote>‘त्सत्यं ज्ञानमनन्त’</quote> मिति मन्त्रवर्णोदितं ब्रह्म तदेव ब्राह्मणवाक्येऽपि आनन्दप्रचुरतया आनन्दमय इति
गीयते । पुच्छवाक्यस्थब्रह्मपदस्य प्रणववाचकत्वेन तस्य परमेश्वरवाचकत्वादाधारत्वं युज्यते । अत्र केचित् <quote>‘सत्यंज्ञान’</quote>मित्यादि
श्रुतं जगत्कारणं विश्वाधिकं परं ब्रह्म नानन्दमयशब्दवाच्यम् । किंतु । <quote>‘तस्माद्वा एतस्मादात्मन आकाशस्सम्भूतः’</quote>इत्यादिना
आकाशादिप्रपञ्चप्रकृतित्वेन श्रुतः परमाकाशः आनन्दमयशब्दवाच्यः । अस्यैव <quote>‘ब्रह्म पुच्छं प्रतिष्ठे’</quote>ति ब्रह्म आधारत्वेनावगम्यते ।
अयमेव <quote>‘स एको ब्रह्मण आनन्द’</quote> इति ब्रह्मधर्मत्वेन <quote>‘आनन्दाद्ध्येव खल्विमानि भूतानी’</quote>त्यादिना सकलभूतप्रकृतित्वेन चाभि-
धीयते । आनन्दस्य ब्रह्मत्वव्यपदेशस्तु धर्मधर्मिणोरभेदाभिप्रायेण । अतः ब्रह्मधर्मस्वभावः प्रकृत्यात्मा परमाकाशरूपा परमशक्ति-
रानन्दमयः । विज्ञानमयश्च तदुपासको जीवः । आधाराधेययोर्धर्मधर्मिणोः भेदादर्शनादानन्दमय आत्मा ब्रह्मेत्यभिप्रायेण
<quote>‘आनन्दमयोऽभ्यासा’</quote> दितिसूत्रकार स्सूत्रमसूत्रयदिति च वर्णयन्ति । अन्ये पुनः अन्नमयादीनामात्मत्वश्रवणात् मुक्तस्य क्रमप्राप्य-
त्वावगमाच्च अन्नमयादय आत्मानः पञ्चभूताधिष्ठातारः ब्रह्मविष्णुरुद्रेश्वरसदाशिवसंज्ञाः पञ्च कारणपुरुषाः । तेषु अन्नमयादीनां
चतुर्णामाधारस्य सदाशिवस्यानन्दमयस्यापि कारणभूतस्य परमशिवाख्यस्य ब्रह्मणः तत्प्रतिष्ठात्वोपपत्तिः । तदभेदादानन्दमयस्य
ब्रह्मत्वोपदेश इति च निरूपयन्ति । अतः सर्वथा आनन्दमयः परमेश्वर इति सिद्धम् ।। ।। <pratika>इत्यानन्दमयाधिकरणम् ।। ६ ।।</pratika></p>
