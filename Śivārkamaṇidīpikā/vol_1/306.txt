<pb n="306"/>
द्रव्यपर्यन्तत्वविवक्षायां मतुबन्तप्रयोगो नास्तीति सिद्ध्यति । वार्तिककृताऽपि <quote>‘गुणवचनेभ्यो
मतुपो लु’</quote>गित्यनुशासनानन्तरमिदमेव तस्य प्रयोजनमुक्त<quote>‘मव्यतिरेकात्सिद्धमिति चेद्द‍ृष्टोऽ-
व्यतिरेक’</quote>इति । अत्राव्यतिरेकः अव्यभिचारः । ततश्च शुक्लादिशब्दैरभिधीयमानानां
गुणानां गुण्यव्यभिचारात् गुणिना सहैवाभिधानात् शुक्लादिशब्दशक्त्यैव गुण्यभिधानसि-
द्धेर्मतुब्लोपानुशासनं व्यर्थमिति शङ्का । <quote>‘वस्त्रस्य शुक्ल’</quote> इति गुणाभिधानस्य गुणिव्यभिचारो
दृष्टः । अतः केवलगुणाभिधायकशब्दस्य द्रव्यपर्यन्तत्वविवक्षायां ततो मतुपि प्राप्ते लुगनु-
शासनमिति परिहारः । एतेन नीलादिशब्दा गुणमात्रवाचिन एव । अभेदोपचारावलम्बनस्तु़
<quote>‘नीलमुत्पल’</quote>मित्यादि समानाधिकरणनिर्देशो <quote>‘नीलमेवेय’</quote>मितिनिर्देशवदित्यपि शंका निरस्ता ।
गुणविशिष्टद्रव्यवाचिनां नीलादिशब्दानां भावे गुणवाचिनां नीलिमादिशब्दानामनिष्पत्तिप्र-
संगात् । गुणवाचिभ्यो भावप्रत्ययोत्पत्तौ हि तेषां गुणगतधर्मवाचित्वमेव स्यात् । न तु गुण-
वाचित्वम् । एतेनैवाभेदभ्रमशक्तिभ्रमाभ्यां समानाधिकरणनिर्देशनिर्वाहोऽप्यपास्तः । न
चायमभ्रान्तव्यवहारसाधारणो निर्वाहः । ननु तथापि गुणमात्रवाचकानां नीलादिशब्दानां
तद्विशिष्टेषु द्रव्येषु लक्षणया समानाधिकरणव्यवहारः सम्भवति । तत्सम्भवे च न तेष्वपि
शक्त्यन्तरं कल्पनीयम् । गौरवात् । एवं च लक्षणानियमार्थं मतुब्लोपानुशासनम् । लक्षणी-
यपरनीलादिशब्दाद्भावप्रत्ययेन नीलिमादिशब्दनिष्पत्तिरिति सर्वं सङ्गच्छते । अरुणाधि-
करणन्यायश्चैवं समञ्जसो भवति । धर्मिण्यपि शक्त्यङ्गीकारे ह्यरुणाशब्दस्य पिङ्गाक्ष्येकहाय-
नीशब्दसामानाधिकरण्यस्वारस्येन धर्मिपरत्वशङ्का प्रसज्यते । उच्यते । स्यादेतदेवं यदि
नीलादिशब्दानां विषयशक्त्यङ्गीकारे गौरवं स्यात् । न त्वेवं तदनङ्गीकार एव गौरवम् ।
तथा हि—तेषां गुणगुण्युभयशक्तिपक्षे गुणमात्रशक्तिपक्षे च गुणगतो नीलत्वादिरेव
प्रवृत्तिनिमित्तम् । किं त्वाद्यपक्षे साक्षात्परम्परया वेति विशेषमनपेक्ष्य यत्रयत्रापृथक्सिद्धा-
श्रये नीलत्वादिकं वर्तते तत्र सर्वत्रापि नीलादिशब्दप्रवृत्तौ तन्निमित्तं भवति । द्वितीयपक्षे तु
यत्र साक्षादपृथक्सिद्धाश्रये वर्तते तत्र तत्प्रवृत्तौ निमित्तमिति विशेषणीयम् । अतोऽत्र गौर-
वं स्पष्टमेव । ततश्च लाघवानुगृहीतप्रमाणसिद्धया साक्षात्परम्परया साधारणगुणगतनील-
त्वाद्याश्रयविषययैकयैव शक्त्या गुणशब्दानां गुणगुण्युभयवाचकत्वे सत्यरुणवाक्ये गुणिप-
रिग्रहे विभक्तेः शब्दसाधुत्वमात्रार्थतया वैयर्थ्यं स्यात् । गुणिगतकरणकारकत्वस्य समा-
नाधिकरणपदान्तरगततृतीयाविभक्तिलब्धत्वात् । न च गुणपरिग्रहेण तद्गतकरणकारकत्वा-
र्थतया सार्थकत्वे सम्भवति वैयर्थ्याङ्गीकारो युक्तः । न च द्रव्यैकपरपिङ्गाक्ष्येकहायनीपदग-
तविभक्तिद्वयवदरुणापदगतविभक्तावनन्यगतिकत्वमस्ति । अरुणापदस्य गुणार्थपरिग्रहेण त-
त्सार्थकत्वसमर्थनसम्भवादिति न्यायमालोच्य तस्य गुणार्थपरिग्रहः कृतः । तथा च यत्र गुण-
शब्दे गुणार्थपरिग्रहलभ्य (फल१) तृतीयादिकारकविभक्तिश्रवणमस्ति तत्र तदर्थवत्त्वाय पदा-
न्तरसामानाधिकरण्यमनादृत्य गुणार्थपरिग्रहः । यत्र तन्नास्ति <quote>‘पिशङ्गी पष्ठौही दक्षिणा’</quote> यस्यो-
भावग्नी अनुगता’ वित्यादौ तत्र श्रुतसामानाधिकरण्यानादरहेत्वभावात् गुण्यर्थपरिग्रह इति
सर्वमुपपद्यते । अनया दिशा शरीरवाचिनो देवमनुष्यब्राह्मणादिशब्दा अपि आत्मपर्यन्ताः ।
<note>(१) ( ) एतद्रेखांकितं पदं च पुस्तके नास्ति ।</note>
