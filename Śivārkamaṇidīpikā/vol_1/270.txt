<pb n="270"/>
मात्रम् । आकाशस्य भूतान्तर्वर्तितया सर्वशब्देन ग्रहणात्, सर्वभूतोत्पत्तिः
<quote>‘आत्मन आकाशस्संभूतः’</quote> इति श्रुत्या परमेश्वरादेव । तस्मात् सर्वभूतकारणत्वं
<!-- APPAYYA !-->
प्राणोत्पत्तिश्रुतेः जीवोत्पत्तिश्रुतिवदुपपत्तेः । प्रथमं ब्रह्मण उत्पन्नस्य प्राणस्य भूतेन्द्रियादिस-
र्वकारणत्वोपपत्तेश्च । तस्मात्प्राणश्रुतेरन्नादित्यरूपाब्रह्मप्रायपाठादानन्दवल्लयामन्नमयाद्यब्रह्म-
प्रायपाठवदाकाशवाक्यसामगतिरूपस्वरप्राणाद्यब्रह्मप्रायपाठवत् भूमविद्यायां नामाद्यब्रह्मप्राय-
पाठवच्चात्र प्राणश्रुत्यनुग्राहके प्रायपाठे बाधकस्य बलवतो लिङ्गादेरभावाच्च अत्र प्राणो न
ब्रह्मेति । एवमधिकाशङ्कानिराकरणार्थमिदमतिदेशाधिकरणम् । तन्निराकरणप्रकारस्त्वयम् ।
देवशब्दात्सुरवाचिनो <quote>‘देवात्तलि’</quote>ति स्वार्थविहिततद्धितान्तो देवताशब्दः क्वचित्क्वचिदचेतने
पूज्यत्वविवक्षया प्रयुक्तोऽपि सुररूपचेतनविशेषवाचीति प्रयोगप्राचुर्याभिधानकोशादिभिरव-
गतम् । स चात्र प्रस्तावभक्तावुपासनीये प्राणे प्रश्नोपदेशरूपयोरुपक्रमोपसंहारयोः श्रवणेन
विवक्षितार्थयावसीयत इति तेन प्राणशब्दः चेतनविशेषवाची तावन्निर्धार्यते । अन्नशब्दोऽपि
तेन तथा निर्धार्यते चेदन्नाभिमानिदेवतापरोऽस्तु । तथैव प्राणशब्दोऽपि यद्यपि प्राणाभिमानि-
देवतापरो वक्तुं शक्यते । <quote>‘प्राणबन्धनं हि सोम्य मनः प्राणस्य प्राण’</quote>मित्यादिश्रुतिषु परमे-
श्वर इव प्राणसंवादादिषु प्राणाभिमानिनि प्रयुक्तश्च । तथा यत्र परमेश्वरपरत्वमेव तस्य
युक्तम् । वाक्यशेषस्य स्वरसतोऽसङ्कुचितसर्वभूतसंवेशनोद्गमननिरपेक्षाधारपरस्य स्वतस्तत्र
सम्भवात् । प्राणाभिमानिदेवतायां सङ्कुचितार्थस्य तस्य प्राणवायुगततदर्थारोपेण सम१र्थनीय-
त्वात् । न ह्यन्नवाक्यशेषः तदभिमानिदेवतां विना चेतनान्तरे कथमप्यन्वयमलभमानस्तस्या-
मन्नगततदर्थारोपेण समर्थित इत्यत्र गत्यन्तरसम्भवेऽप्यन्यदीयारोपस्समाश्रयणीयः । न वा
गत्यन्तररहितयोरन्नादित्यवाक्यशेषयोस्सर्वशब्दस्य संकोचः कृत इत्यसंकोचसंभवेऽप्यत्र
सङ्कोचः कल्पनीयः । नाप्यन्नवाक्यशेषेऽवधारणस्य स्वारसिकमन्ययोगव्यवच्छेदकत्वं त्यक्त्वा
भिन्नक्रमत्वेनायोगव्यवच्छेदकत्वमाश्रितमित्यत्रापि तथाश्रयणीयम् । प्रायपाठस्तु स्थानप्रमा-
णरूपो लिङ्गबाध्योऽत्र न नियामकः । यत्तु संवेशनोद्गमनयोः स्थितिप्रवृत्तिरूपत्वे स्वापप्रबो-
धरूपत्वे वा सर्वशब्दसङ्कोचो नाश्रयणीय इति तन्न । स्थितिप्रवृत्त्यादीनां प्रतिदेहव्यवस्थितप्रा-
णाविशेषाधीनत्वेनैकत्र ततस्सर्वभूतसंवेशनोद्गमनहेतुत्वालाभात् । सर्वभूतलयोत्पत्तिकारणत्व-
मेकत्र समष्टिप्राणे सम्भवतीति चेन्न । असङ्कुचितसकलचेतनाचेतनरूपसर्वभूतकारणत्वस्य
प्राणे सर्वशरीरके परमेश्व२र एव सम्भवात् । <quote>‘प्राणा वा ऋषय’</quote> इति श्रुतेर्ज्ञातृत्वप्रतिपादकऋषि-
शब्दानुरोधेन <quote>‘आत्मा वा इदमेक एवाग्र आसी’</quote>दित्यादि श्रुत्यन्तरानुरोधेन च <quote>‘तथा प्राण’</quote>
इत्यधिकरणे वक्ष्यमाणया रीत्या परमेश्वरपरत्वात् । <quote>‘प्राणाद्ध‍येव खल्वि’</quote>त्यादिश्रुतेरप्यन्नादि-
पर्यायगतवाक्यानामिवानन्दरूपस्य परब्रह्मणः कारणत्व एव तात्पर्यात् । तस्मात्सर्वजगत्प्रकृ-
तित्वावधारणोपबृंहितप्रतिपिपादयिषितचेतनत्वलिङ्गेन प्राणश्रुतिबाधात् प्राणः परमेश्वर इति
सिद्धम् । <quote>‘आकाशस्य भूतान्तर्वर्तितये’</quote>त्यादिभाष्यस्यायमर्थः । शुद्धमिश्रमलिनप्रपञ्चान्तर्गतस्य
त्रिविधस्याप्याकाशस्य भूतान्तर्भूततया सर्वशब्देन ग्रहणात् तदन्तर्भावेन सर्वभूतोत्पत्तिः
कुतश्चिदप्येकस्मादाकाशान्न सम्भवति । किंत्वा<quote>‘त्मन आकाश’</quote> इति श्रुतेः परमेश्वरादेवेत्य-
<note>(१) <quote>‘रोपाश्रयणायोगात्’</quote> इति घ. पाठः ।</note> <note>(२) <quote>‘परमेश्वर इवासंभवात्’</quote> इति च. पाठः ।</note>
