<pb n="522"/>
वगमाच्च । तदन्यस्याः कस्याश्चिदेवंविधत्वं न युक्तम् ।।
इति प्राप्ते सिद्धान्त उच्यते&mdash;न तन्त्रसिद्धा प्रकृतिरिह कारणत्वेनोच्यते । न
हि जन्माभावमात्रेण तस्या एव प्रतीतिः । <quote>‘अर्वाग्बिलश्चमसः’</quote> इतिवत् प्रक-
रणे विशेषकाभावात् । यथा <quote>‘इदं तच्छिरः’</quote> इति चमसो विशेष्यते । यौगिका-
द्विशेषप्रतीतिर्हि विशेषकापेक्षा । ततो न तान्त्रिकी प्रकृतिरिति ।।
तन्त्रसिद्धायाः प्रकृतेरन्या कीदृशीत्यत आह&mdash;
<sutra>।। सू ।। ज्योतिरुपक्रमा तु तथा ह्यधीयत एके ।। ९ ।।</sutra>
ज्योतिरिति परमेश्वर उच्यते । परमेश्वरकारणिकेयमजा प्रकृतिरुच्यते । तथा
परमेश्वरकारणिकाया एव प्रतिपादकमेके तैत्तिरीयास्तत्स्वरूपमन्त्रमधीयते ।
<!-- APPAYYA !-->
लौहित्यादिवचने तथा मुख्यार्थतात्पर्यग्राहकप्रमाणाभावात्सिद्धान्‍ताभिमतप्रकृतावपि मुख्यस्य
लौहित्यादेरसम्भवाच्च । कुसुम्भसलिलान्धकारगतरञ्जकत्वप्रसन्नत्वावारकत्वगुणयोगादनेकर-
जस्सत्वतमोगुणेषु लोहितादिशब्दा गौणा इति लोहितादिवचवस्य गुणत्रये तात्पर्यमनुमेय-
मिति भावः । ननु सिद्धान्तेऽपि प्रकृतेर्जन्मरहितत्वमभ्युपगम्यत इत्याशङ्क्याह&mdash;<pratika>तदन्यस्या
इति</pratika> । <quote>‘प्रज्ञा च तस्मात्प्रसृता पुराणी’</quote>ति परमेश्वरकारणकत्वेन क्लृप्तायाः प्रकृतेर्मुख्यजन्म-
रहितत्वं न सम्भवतीति भावः । तस्मात्साङ्ख्याभिमतप्रकृतिरेवात्र ग्राह्येति पूर्वपक्षमुपसंह-
रति&mdash;<pratika>इतीति</pratika> । सौत्रेण हेतुवचनेनाभिप्रेतां प्रतिज्ञामध्याहरति&mdash;<pratika>तन्त्रसिद्धेति</pratika> । चमसे यथा
विशेषकमस्ति एवमत्र विशेषकाभावादिति सौत्रस्य हेतोर्व्याकारिष्यमाणस्यासिद्धिमाशङ्क्य
परिहरति&mdash;<pratika>जन्मेति</pratika> । जन्मराहित्येऽपि परमेश्वरकारणकत्वं वक्ष्यमाणरीत्या सिद्धान्ताभिम-
तप्रकृतेस्सम्भवति । अतो जन्माभावश्रवणमात्रान्न साङ्ख्याभिमतप्रकृतिग्रहणे नियामकमि-
त्यभिप्रायः । <quote>‘अर्वाग्बिलश्चमस ऊर्ध्वबुध्‍न्य’</quote> <pratika>इति मन्त्रे</pratika> चमसशब्दस्य चम्यते अनेनेति
योगेन भक्षणसाधनमात्रपरस्य शिरःपरत्वे यथा विशेषकमस्ति <quote>‘इदं तच्छिर’</quote> इति प्रकरणे
वाक्यमेवमत्र न जायत इति योदेनाजन्ममात्रपरस्याजाशब्दस्य साङ्ख्याभिमतप्रकृतिपरत्वे
विशेषकाभावादिति सौत्रं हेतुं व्याचष्टे&mdash;<pratika>अर्वाग्बिलइति</pratika> । ननु यौगिकात् पङ्कजोद्भिदादि-
शब्दादभिमतविशेषप्रतीतिः प्रकरणे विशेषकमनपेक्ष्यापि दृष्टं तद्वदिहापि स्यादित्याशङ्क्याह&mdash;
<pratika>योगिकादिति</pratika> । केवलयौगिको यश्शब्दः तस्मात् यौगिकार्थान्तरविशेषप्रतीतिर्विशेषकापेक्षे-
त्यर्थः । अतः पङ्कजशब्दस्य पद्मे रूढेरपि सत्त्वादुद्भिज्जत्वे यौगिकार्थस्यैव विशेषाकारत्वेन
तदवान्तरविशेषप्रतीत्यपेक्षाभावाच्च तदुभयव्यावृत्तिः । अतो विशेषकाभावात् तान्त्रिकी प्रकृ-
तिरिह न ग्राह्येत्युपसंहरति&mdash;<pratika>तत इति</pratika> । विशेषाभावस्सिद्धान्ताभिमतप्रकृतावपि तुल्य
इत्याशङ्कामुद्भाव्य तदुत्तरत्वेनोत्तरसूत्रमवतारयति&mdash;<pratika>तन्त्रसिद्धाया इति ।। सू ।। ज्योति-
रुपक्रमा तु तथा ह्यधीयत एके ।। ९ ।।</pratika> <quote>‘तं देवा ज्योतिषां ज्योति’</quote>रित्यादिश्रुतिप्रसिद्धे-
र्ज्योतिश्शब्दो ब्रह्मपर इत्याह&mdash;<pratika>ज्योतिरिति</pratika> । उपक्रमशब्दं कारणपरमभिप्रेत्याह&mdash;<pratika>परमेश्वर
इति</pratika> । हिशब्दं भिन्नक्रमयोजनेन हेतुपरं दर्शयन् अस्य मन्त्रस्य शास्त्रान्तरे परमेश्वरकारणि-
काया एव प्रकृतेः प्रतिपादकत्वेनाध्ययनादित्यर्थे सूत्रशेषं योजयति&mdash;<pratika>तथेति</pratika> । हेतोरसिद्धि-
