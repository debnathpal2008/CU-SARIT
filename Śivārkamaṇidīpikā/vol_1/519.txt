<pb n="519"/>
<head>नयमणिमालायाम्</head>
<head>अथ आनुमानिकाधिकरणम् ।। १ ।।</head>
<sutra>सू॰ ।। आनुमानिकमप्येकेषामिति चेन्न शरीररूपकविन्यस्तगृहीतेर्दर्शयति च ।। १ ।। सू्क्ष्मं तु
तदर्हत्वात् ।। २ ।। तदधीनत्वादर्थवत् ।। ३ ।। ज्ञेयत्वावचनाच्च ।। ४ ।। वदतीति चेन्न प्राज्ञो हि प्रकर-
णात् ।। ५ ।। त्रयाणामेव चैवमुपन्यासः प्रश्नश्च ।। ६ ।। महद्वच्च ।। ७ ।।</sutra>
<lg><l>महतः परमव्यक्तं पुरुषादवरं प्रधानं स्यात् । कपिलमते यदभिमतं तन्मन्त्रप्रत्यभिज्ञानात् ।। ७२ ।।</l></lg>
<lg><l>प्रागात्मशरीरादि हि रथिरथभावादिकल्पने प्रकृतम् । तत्रात्मादिग्रहणाच्छरीरमवशिष्टमव्यक्तम् ।। ७३ ।।</l></lg>
<head>इत्यानुमानिकाधिकरणम् ।। १ ।।</head>
<!-- APPAYYA !-->
<head>शिवाभ्यां नमः ।</head>
<head>सूत्रार्थचन्द्रिकायाम्</head>
<head>अथ प्रथमस्याध्यायस्य तुरीयः पादः । अथ आनुमानिकाधिकरणम् ।। १ ।।</head>
<sutra>सू॰ ।। आनुमानिकमप्येकेषामिति चेन्न शरीररूपकविन्यस्तगृहीतेर्दर्शयति च ।। १ ।। सूक्ष्मं तु
तदर्हत्वात् ।। २ ।। तदधीनत्वादर्थवत् ।। ३ ।। ज्ञेयत्वावचनाच्च ।। ४ ।। वदतीति चेन्न प्राज्ञो हि प्रकर-
णात् ।। ५ ।। त्रयाणामेव चैवमुपन्यासः प्रश्नश्च ।। ६ ।। महद्वच्च ।। ७ ।।</sutra>
<p><pratika>भगवत्पादमते</pratika>, अस्मिन्पादे पदमात्रसमन्वयोऽभिधीयते । ईक्षत्यधिकरणे प्रतिज्ञातं प्रधानस्याशब्दत्वमासद्ध कासु
चिच्छाखासु प्रधानसमर्पणाभासानां शब्दानां श्रूयमाणत्वात् इत्याशंक्य तेषामन्यपरत्वप्रदर्शनार्थमिदमारभ्यते---<pratika>आनुमा-
निकमित्यादि ।</pratika> अस्य <quote>‘इन्द्रियेभ्यः परा ह्यर्था अर्थेभ्यश्च परं मनः । मनसस्तु परा बुद्धिर्बुद्धेरात्मा महान्परः । महतः
परमव्यक्तमव्यक्तात्पुरुषः परः । पुरुषान्न परं किंचित्सा काष्ठा सा परागतिः ।।’</quote> इति कठवल्लीवाक्यस्थमव्यक्तपदं विषयः ।
तत्किं प्रधानपरमुत शरीरपरमिति स्मृतिप्रकरणाभ्यां संशयः । स्मार्तक्रमरूढिभ्यां शब्दस्पर्शादिशून्यत्वेन योगसंभवाच्च
अव्यक्तशब्दः प्रधानपर इति पूर्वपक्षः । प्रकरणबलात् स्मार्तक्रमाच्छ्रौतक्रमस्य प्रकरणाद्यनुग्रहेण बलवत्त्वात्, शरीरस्यैव
रथसादृश्येन विन्यस्तस्य पूर्ववाक्ये आत्मबुद्धयोर्मध्यस्थानपठितस्यात्रापि मध्यस्थेनाव्यक्तशब्देन ग्रहणात्, इतराणीन्द्रिया-
दीनि प्रकृतान्येव परमपददिदर्शयिषया समनुक्रामन्त्या श्रुत्या परिशिष्यमाणेनेहान्त्येनाव्यक्तशब्देन परिशिष्यमाणस्य प्रकृतस्य
शरीरस्य प्रदर्श्यमानत्वात् स्थूलशरीरस्याव्यक्तशब्दानर्हत्वेऽपि कार्यकारणयोरभेदन्यायेन स्थूलशरीरारम्भकभूतसूक्ष्मस्या
व्यक्तशब्दार्हस्यात्राव्यक्तशब्देन विवक्षितत्वात्, सूक्ष्मशब्दितप्रागवस्थाभ्युपगमेऽपि कूटस्थब्रह्मणस्स्रष्टॄत्वसिद्धयर्थं बन्धमुक्ति-
व्यवस्थार्थं च तस्या ईश्वराधीनाया अभ्युपगमस्यार्थवत्त्वेनावश्यकत्वेन च स्वतन्त्रप्रधानकारणवादाप्रसक्तेः, अस्याव्यक्त-
शब्दोदितस्य ज्ञेयत्वानुक्तेः, ज्ञेयत्वप्रतिपादकस्या <quote>‘शब्दमस्पर्श’</quote> मित्यादिवाक्यस्य प्रकरणबलात्प्राज्ञपरत्वनिश्चयात्, अत्र
कठवल्लीश्रुतौ अग्निजीवपरमात्मनां त्रयाणामेव प्रश्नानुगुण्येनोपन्यसनीयत्वात् महच्छब्दवदव्यक्तशब्दस्यापि सांख्यासाधारण-
तत्वपरत्वानभ्युपगमस्य न्याय्यत्वाच्च, अव्यक्तशब्दः शरीरपर एवेति सिद्धान्तः । सूत्रार्थस्तु, <pratika>।। सू॰ ।। आनुमानिकम-
प्येकेषामिति चेन्न शरीररूपकविन्यस्तगृहीतेर्दर्शयति च ।। १ ।। आनुमानिकमपि</pratika>=अनुमाननिरूपितमपि
प्रधानम् । <pratika>एकेषाम्</pratika>=केषां चित् शाखिनां शब्दवदुपलभ्यत इति <pratika>चेन्न शरीररूपकविन्यस्तगृहीतेः</pratika>=रूपकेण रथ-
सादृश्येन विन्यस्तम् । शरीरमेव रूपकविन्यस्तं शरीररूपकविन्यस्तम् । तस्य <pratika>गृहीतेः</pratika>=पूर्ववाक्ये आत्मबुद्ध्योर्मध्यस्थानपठि-
तस्यात्रापि मध्यस्थेनाव्यक्तशब्देन ग्रहणात् । <pratika>दर्शयति च</pratika>=श्रुतिरिति शेषः । इतराणि इन्द्रियादीनि प्रकृतान्येव समनुका-
मन्ती श्रुतिः अव्यक्तशब्देन परिशिष्यमाणं प्रकृतं शरीरं दर्शयतीत्यर्थः ।</p>
<p>स्थूलत्वात्स्पष्ठतरस्य व्यक्तशब्दार्हस्यास्य शरीरस्य कथमव्यक्तशब्दार्हत्वमित्याशंक्याह---<pratika>सू॰ ।। सूक्ष्मं तु तदर्हत्वात्
।। २ ।। सूक्ष्मं तु</pratika>=कारणात्मना सूक्ष्मं शरीरं विवक्षितम् । कुतः । <pratika>तदर्हत्वात्</pratika>=सूक्ष्मस्याव्यक्तशब्दार्हत्वात् इत्यर्थः ।
<quote>‘तद्धेदं तर्ह्यव्याकृतमासी’</quote>दिति श्रुतिश्च व्याकृतमिदमेव जगत्प्रागवस्थायामव्याकृतनामरूपव्यक्तशब्दयोग्यं दर्शयति ।। २ ।।</p>
<p>तदेवं सूक्ष्मशब्दितप्रागवस्थाभ्युपगमे प्रधानकरणवादापत्तिमाशंक्य निराकरोति---<pratika>सू॰ ।। तदधीनत्वादर्थवत्
।। ३ ।। तदधीनत्वात्</pratika>=अव्याकृतस्याव्यक्तशब्दार्हस्य, अविद्यामायाकाशाक्षरादिशब्दशब्दितस्य परमेश्वराधीनत्वात् ।
<pratika>अर्थवत्</pratika>=कूटस्थब्रह्मणस्स्रष्टृत्वसिद्ध्यर्थं बन्धमुक्तिव्यवस्थार्थं च तत्स्वीकारावश्यंभावात् तदव्यक्तं सार्थकं च भवति । अतः
परकल्पितसत्यस्वतन्त्रप्रधानकारणवादस्य नात्र प्रसक्तिः ।। ३ ।।</p>
