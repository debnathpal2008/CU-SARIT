<pb n="083"/>
फलकतायाः वक्ष्यमाणत्वात् । यद्यप्युपासनानामाप्रायणमावृत्तिविशिष्टतया फलसाधनत्वं
बह्वल्पगुणकोपासानानां मुक्तौ विकल्पेन साधनत्वं चास्मिन् शास्त्रे वक्ष्यमाणं धर्मविचारपू-
र्वकं ब्रह्मविचारारम्भदशायां न ज्ञायते तथापि वक्ष्यमाणयुक्तिविरोधादावृत्तिविधानादिकमल्पा-
स्थिरफलवत्त्वे वस्तुतो न साधकमिति तत्कालाल्पास्थिरफलत्वबुद्धिराभासीभवेत् । न चाग्रे
वक्ष्यमाणार्थानामारम्भदशायामज्ञाननियमः । श्रुतशास्त्रेभ्यस्तद्ज्ञानसम्भवात् । अवहननव-
द्विचारस्य दृष्टफलत्वेन यावदर्थनिर्णयरूपफलोदयमावर्तनीयतया पुनर्विचारारम्भदशायां
तदज्ञानासम्भवाच्च । एतेन <quote>‘ज्योतिष्टोमेन स्वर्गकामो यजेते’</quote>ति स्वर्गार्थत्वेन विहितस्य सो-
मयागस्योत्तरवेद्या विकल्पितमग्न्याधारस्थण्डिलरूपमग्निमाश्रित्य <quote>‘श्येनचितं चिन्वीत स्वर्ग-
काम’</quote>इति स्वर्गार्थश्येनाकृतिरूपगुणविधानसामर्थ्येन तद्गुणफलसहितसोमयागजन्यस्वर्गात्के-
वलतज्जन्यस्वर्गस्य न्यूनतावश्यम्भावादल्पास्थिरफलत्वान्यतरभावापत्तिस्सिद्ध्यतीत्यपि शङ्का
निरस्ता । <quote>‘एकस्मै वा अन्ये यज्ञक्रतवः कामायाह्रियन्ते सर्वेभ्यो ज्योतिष्टोम’</quote> इति सर्वफला-
र्थतया विहितस्य सोमयागस्य फलान्तरार्थप्रयोगे नित्यप्रयोगे वा श्येनाकृतिगुणविधानस्य
चारितार्थ्योपपत्तेः, <quote>‘यो वृष्टिकामो योऽन्नाद्यकामो यः स्वर्गकामस्स सौभरेण स्तुवीते’</quote>ति फल-
त्रयसाधनतया विहितस्य सौभरस्य तत्तत्फलविशेषार्थप्रयोगे हाषिति वृष्टिकामाय निधनं
कुर्यादूर्गित्यन्नाद्यकामाय ऊ इति स्वर्गकामायेति निधनविशेषव्यवस्थावत् स्वर्गार्थसोमयाग-
प्रयोगे गुणविशेषव्यवस्थेत्युपपत्तेश्च । न च मन्त्रार्थवादवर्णितानां फलत्वाभावनियमः । सू-
क्तवाकमन्त्राम्नातानामायुरादीनां रात्रिसत्रार्थवादाम्नातायाः प्रतिष्ठायाश्च फलत्वदर्शनात् ।
न च सोमयागस्य विद्ध्युद्देशे फलश्रवणात् मन्त्रोक्तं फलं न ग्राह्यमिति वाच्यम् । विध्युद्दे-
शश्रुत एव स्वर्गे नित्यत्वरूपविशेषस्य <quote>‘सप्तऋषीणां सुकृतां यत्र लोकस्तत्रेमं यज्ञं यजमा-
नं च धेही’</quote>ति मन्त्रेण लोकविशेषभोग्यत्वरूपस्यैव समर्पणोपपत्तेः । न <quote>‘चेन्द्रस्य सख्यममृ-
तत्वमश्या’</quote> मित्यैष्टिकमन्त्रेण कर्मप्राप्यममृतत्वं क्षुद्रमवगतमिति शङ्कनीयम् । कुबेरकुचेलादि-
पदवदिन्द्रपदस्य क्षुद्रत्वेऽपि शिववैकुण्ठपदवन्मुक्तपदस्याक्षुद्रत्वोपपत्तेः <quote>‘दिवि ज्योतिरजरमा-
रभेता’</quote> मित्यैष्टिकमन्त्रान्तरे पत्नीयजमानाभ्यां प्राप्यस्य फलस्य नित्यत्वोक्तेश्च । <quote>‘फलवत्तां च-
दर्शयती’</quote>ति पत्न्यधिकरण<ref>(जै॰-६-१-२१)</ref>सूत्रेण विशिष्यास्य मन्त्रस्य फलसमर्पकतया प्रदर्शि-
तत्वाच्च । अतः पूर्ववृत्ताद्धर्मविचारतोऽपि नित्यानित्यविवेको न सम्भवतीति । तथापि धर्मविचा-
रानन्तरं परमेश्वराराधनायानुष्ठितैः कर्मभिश्चित्तशुद्धिस्ससम्भवती’त्यभिप्रेत्य तत्कालसम्पन्नेति
विशेषणं कृतम् । अयमाशयः । जन्मप्रभृति <quote>‘हिंस्राहिंस्रे मृदुक्रूरे धर्माधर्मावृतानृते । तद्भा-
विताः प्रपद्यन्ते तस्मात्तत्तस्य रोचते ।।’</quote> इतिस्मृत्युक्तरीत्या पूर्वजन्मवासनानुवृत्त्या ये सह-
जशिवभक्तिभावितास्त एवास्मिन् शास्त्रे वस्तुतोऽधिकारिणः । ते च धर्मविचारेण धर्मनिर्ण-
यानन्तरं शिवाराधनधियैव कर्माण्यनुतिष्ठन्तश्चित्तशुद्धिं लभन्ते । शुद्धचित्ताश्च परब्रह्मण-
श्शिवस्य स्वरूपप्रमाणादिनिर्णयार्थं प्रवृत्तस्यास्य शास्त्रस्य विषयप्रयोजनसम्बन्धाधिकारिणां
न्यायतो निर्णयार्थस्यास्याद्यसूत्रस्यार्थपरिज्ञाने प्रवृत्तास्सन्तोऽनेनैवातश्शब्देन विवक्षितं कर्म-
फलानित्यत्वनिर्णयोपपादकन्यायमित्थं परामृशन्ति । <quote>‘परीक्ष्य लोकान्कर्मचितान्ब्राह्मणो निर्वे-
दमाया’</quote>दिति श्रुतौ कर्मफलेभ्यो वैराग्यार्थं तेषामनित्यत्वं श्रुत्यर्थानुग्राहकयुक्तिपरामर्शरूपया
