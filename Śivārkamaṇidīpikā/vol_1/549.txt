<pb n="549"/>
वादेन परमेश्वरप्रतिपादनादविरोधः ।।
कथमिह सर्वत्र जीवशब्देन परमेश्वराभिधानमिति चेत् तदिदं मतान्तरेणो-
पपादयति&mdash;
<sutra>।। सू ।। प्रतिज्ञासिद्धेर्लिङ्गमाश्मरथ्यः ।। २० ।।</sutra>
<quote>‘आत्मनि खल्वरे दृष्टे’</quote> इत्यादिनोक्तस्यैकविज्ञानेन सर्वविज्ञानस्य सिद्धये
जीवस्य तत्कार्यतया तदव्यतिरिक्ततां ज्ञापयितुं जीवशब्देन परमेश्वरस्याभि-
धानमित्याश्मरथ्यो मन्यते ।।
<sutra>।। सू ।। उत्क्रमिष्यत एवंभावादित्यौडुलोमिः ।। २१ ।।</sutra>
उत्क्रमिष्यतो मुक्तस्य परमेश्वरस्वरूपभावादात्मशब्देन परमेश्वराभिधानमि-
त्यौडुलोमिर्मेने ।।
<sutra>।। सू ।। अवस्थितेरिति काशकृत्स्नः ।। २२ ।।</sutra>
<!-- APPAYYA !-->
<pratika>स्येति</pratika> । पतिजायादिजीवविषयत्वावश्यंभावमात्रेण द्रष्टव्यादिवाक्यानामपि तद्विषयत्वाव-
श्यंभावे हि सर्ववेदान्तप्रतिष्ठितं जीवातिरिक्तस्य परब्रह्मणः परमेश्वरस्य मुमुक्षुभिर्ज्ञातव्यत्वं
जगदुपादानत्वाद्यनुकूलं वक्तव्यमिति शङ्क्येतापि न तु सोऽस्ति । पतिजायादिवाक्ये भोगप्री-
तियुक्ततया जीवस्यानुवादः उत्तरवाक्येषु मुमुक्षुद्रष्टव्यत्वादिना परमेश्वरस्य प्रतिपादनमिति
सिद्धिसङ्गत्युपपत्तेः । जीवानुवादस्य परमेश्वरप्रतिपादनस्य कथमेकवाक्यता घटत इत चेत्
इत्थम् । यस्मात्पतिजायादयः पतिजायादिप्रयोजनाय प्रिया न भवन्ति किं तु स्वप्रयोजनायैव ।
तस्माद्यस्यामृतस्वरूपस्वप्रयोजनस्य पतिजायादिविषयो रागः प्रतिकूलस्तस्य सिद्धिमपेक्षमाणेन
पतिजायादिभ्यो विरज्य परमेश्वर एव द्रष्टव्य इति । नन्वेवं सति एकस्यैवात्मशब्दस्य पति-
जायादिवाक्यगतस्य जीवोऽर्थः, तदुत्तरवाक्यगतस्य परमेश्वर इत्यर्थभेदः स्यात् । नायं
दोषः । पतिजायादिवाक्यस्य जीवपरत्वे द्रष्टव्यवाक्यस्य <quote>‘यदा चर्मवदाकाश’</quote>मित्यादिश्रु-
त्यन्तरानुसारेण परमेश्वरपरत्वे तावश्यवक्तव्ये <quote>‘स्याच्चैकस्य ब्रह्मशब्दव’</quote>दिति न्यायेन तदर्थ-
भेदाङ्गीकारस्योचितत्वात् । एवं द्रष्टव्यवाक्यस्य परमेश्वरपरत्वे तदुत्तरवाक्यानां तत्परत्वं
स्वत एवायाति । ननु सर्वविज्ञानप्रतिज्ञादिकं परमात्मविषयतां प्राप्नोतु नाम, <quote>‘तान्येवा-
नुविनश्यती’</quote>त्यादिजीवपरामर्शः कथं तद्विषयतां प्राप्नुयादित्याकाङ्क्षायां तत्र स्वाभिमतं
प्रकारं प्रदर्शयिष्यन्मतान्तरेण तावदुपपादयतीत्याह&mdash;<pratika>कथमिहेति । सर्वत्रेति</pratika> । <quote>‘एतेभ्यो
भूतेभ्यः समुत्थाय तान्येवानुविनश्यति न प्रेत्य संज्ञास्ति अविनाशी वा अरे अयमात्मानुच्छि-
त्तिधर्मे’</quote>त्येतेषु वाक्येष्वित्यर्थः । यद्वा । प्रतर्दनाधिकरणविषयवाक्ये पूर्वाधिकरणविषयवाक्ये
चेत्यर्थः <pratika>।। सू ।। प्रतिज्ञासिद्धेर्लिङ्गमाश्मरथ्यः ।। २० ।।</pratika> सर्वविज्ञानस्य प्रतिज्ञासिद्ध‍य-
र्थस्य जीवपरमेश्वरयोः कार्यकारणभावकृतस्यैक्यस्य लिङ्गं तज्ज्ञापनार्थं जीववाचिशब्दैः
परमेश्वराभिधानमिति पूर्वाधिकरणे विषयवाक्ययोः शास्त्रान्तरस्थप्रतिज्ञासिद्ध‍यर्थमिति भावः।
<pratika>।। सू ।। उत्क्रमिष्यत एवंभावादित्यौडुलोमिः ।। २१ ।।</pratika> संसारदशायां जीवस्य परमेश्व-
राद्भेदेऽपि मोक्षदशायां तद्भावप्राप्तेः जीवशब्दैः परमेश्वराभिधानमिति औडुलोमिमतमि-
ति सूत्रं व्याचष्टे&mdash;<pratika>उत्क्रमिष्यत इति ।। सू ।। अवस्थितेरिति काशकृत्स्नः ।। २२ ।।</pratika> जी-
