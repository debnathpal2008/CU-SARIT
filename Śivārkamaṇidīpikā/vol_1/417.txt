<pb n="417"/>
तु निरतिशयानन्दस्वरूपं ब्रह्मैव प्रपञ्चाकारेण दर्शनगोचरो भवति । तथा हि श्रु-
तिः---<quote>‘एतत्ततो भवति, आकाशशरीरं ब्रह्म, सत्यात्म प्राणारामं मनआनन्दम्’</quote>
इति । तत्र <quote>‘आप्नोति स्वाराज्यम्, आप्नोति मनसस्पतिम्’</quote> इत्यादिना मुक्तात्मा
प्रस्तुतः । तस्य <quote>‘वाक्पतिः’</quote> इत्यादिना स्वाधीनाप्राकृतविशुद्धवागिन्द्रियादिसंबन्ध
उक्तः । तस्य पुनस्तादृशावस्थाप्राप्त्यनन्तरमेतत् दृश्यमानं प्राकृतप्रपञ्चजालमा-
काशशरीरं चिदम्बरप्रकाशशरीरं ब्रह्मैव भवतीति तात्पर्यरहस्यार्थः । ततो मु-
क्तानां ब्रह्मणा सादृश्यं तत्समरसीभूतप्रपञ्चदर्शित्वमिति सर्वं समीचीनम् ।।
इति भूमाधिकरणम् ।। २ ।।
<!-- APPAYYA !-->
म्नो हीदं लक्षणमुच्यते । भूमशब्दोऽयं ब्रह्मशब्दतुल्यन्यायत्वात् तद्वदेव त्रिविधपरिच्छेदान्त-
र्भूतवस्तुपरिच्छेदराहित्यसिद्धये स्थूलसूक्ष्मसकलचेतनाचेतनप्रपञ्चविशिष्टस्य परमेश्वरस्य
वाचकः वृक्षशब्द इव पत्रपुष्पादिविशिष्टस्य स्थावरस्य । तथा च यथा वृक्षं पश्यतः पत्रपुष्पाद्या-
कारेणापि वृक्ष एव दर्शनगोचरो भवति । अत एव वृक्षं पश्यन्नामूलमाशिखरं सर्वावयवस-
हितं तं वृक्ष इत्येव पश्यति । एवं ब्रह्मानुभवतः प्रपञ्चाकारेणापि ब्रह्मैवानुभवगोचरो भवति ।
अतो युक्तं <quote>‘यत्र नान्यत्पश्यती’</quote>त्यादि । भूम्न्यनुभूयमाने भूमशब्दार्थानन्तर्गतस्य कस्यापि द-
र्शनाभावात् । उक्तेऽर्थे तैत्तिरीयश्रुतिं प्रमाणयति—<pratika>तथा हीति</pratika> । एतत्परिदृश्यमानं प्राकृतप्र-
पञ्चजातं ततो मुक्त्यवस्थाप्राप्त्यनन्तरमाकाशशरीरत्वादिविशिष्टं ब्रह्मैव भवति । मुक्तं प्रत्यु-
क्तरूपब्रह्मात्मना स्फुरतीत्यर्थः । उदाहृतश्रुतेर्मुक्तविषयत्वं दर्शयितुं पूर्ववाक्यान्युदाहरति—
<pratika>आप्नोतीति</pratika> । व्याहृतिविद्यायां ब्रह्मविदमधिकृत्येदमुच्यते <quote>‘आप्नोति स्वाराज्य’</quote>मित्यादि ।
स्वः स्वर्गसुखरूपे पदे राजत इति स्वाराट् तस्य भावं स्वाराज्यमाप्नोति सुखैकरसं परब्रह्म-
णः शिवस्य पदमाप्नोतीति यावत् । मनसस्पतिं ज्ञानशक्त्यधिष्ठानभूतं शिवं चाप्नोति । अयं
प्रस्तुतो मुक्तात्मा तदा किंविशिष्टो भवतीत्याकाङ्क्षायामुच्यते <quote>‘वाक्पतिश्चक्षुष्पतिः श्रोत्रप-
तिर्विज्ञानपति’</quote>रिति । विज्ञानं मनः । एवं प्रस्तुतं मुक्तात्मानं प्र<quote>‘त्येतत्ततो भवती’</quote>त्यादिकमुच्य-
त इति युक्तम् । इहापि भूमविद्यायां मुक्तः सर्वप्रपञ्चं पश्यन्नपि तत्र किञ्चिदपि दुःखरूपतां
न पश्यति किं तु निरस्तसमस्तदुःखसंसर्गब्रह्मरूपतामेव पश्यतीत्युक्तम् । <quote>‘न पश्यो मृत्युं
पश्यति न रोगं नोत दुःखताम् । सर्वं हि पश्यः पश्यति सर्वमाप्नोति सर्वश’</quote> इति ।
तस्मा <quote>‘द्यत्र नान्यत्पश्यती’</quote>त्यादेर्विरोधाभावान्मुक्तानां ब्रह्मसादृश्यं तदपृथग्भूतप्रपञ्चदर्शित्वं
चोपपद्यत इत्युपसंहरति—<pratika>तत इति ।। ।। इति भूमाधिकरणम् ।। २ ।।</pratika></p>
<head>नयमणिमालायाम्</head>
<head>अथ भूमाधिकरणम् ।। २ ।।</head>
<sutra>सू॰ । भूमा सम्प्रसादादध्युपदेशात् ।। ७ ।। धर्मोपपत्तेश्च ।। ८ ।।</sutra>
<lg><l>भूमा जीवस्तदुपरि नामाद्युपरीव वागादेः । प्रश्नप्रतिवचनाभ्यां विनैव भूम्रोऽवतारणतः ।। ५३ ।।</l></lg>
<lg><l>एष तु वेति तुशब्दो गमयति पूर्वार्थविच्छेदम् । भूमा ततः शिवस्स्याल्लिङ्गाच्च स्वमहिमस्थितत्वादेः ।। ५४ ।।</l></lg>
<head>इति भूमाधिकरणम् ।। २ ।।</head>
