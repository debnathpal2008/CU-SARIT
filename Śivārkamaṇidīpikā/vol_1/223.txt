<pb n="223"/>
यद्युच्येत ब्रह्मण आनन्त्यप्रतिपादनार्थं तस्य जगत्कारणत्वादिप्रतिपादनं तत्प्रसङ्गादुपास-
नार्थं शिरः प्रभृतिकल्पनमिति । जीवस्यापि तर्हि तत्तथैवास्तु । अविशिष्टं हि ब्रह्मानन्दस्येव
जीवस्याप्यपृथक्सिद्धब्रह्मधर्मत्वम् । तेन तद्गतजगत्कारणत्वप्रतिपादनस्यापि ब्रह्मानन्त्योप-
योगित्वं समानमेव । परिच्छिन्नस्य जीवस्य कथं बहुभवनसङ्कल्पपूर्वकं जगदुभयकारणत्वमिति
चेत् ब्रह्मविदस्तस्य चिच्छक्तिविकासेन चिच्छक्तिद्वारकमेव हि ब्रह्मणोऽपि जगदुपादानत्व-
म् । ननु, <quote>‘यदेष आकाश आनन्दो न स्या’</quote>दिति प्रकृतस्यानन्दस्य निरतिशयमुक्तभोग्यब्र-
ह्यानन्दत्वमुक्तं कथमयं जीवस्स्यादिति चेन्न । <quote>‘सोऽकामयते’</quote>त्यादिना जीवस्य जगज्जन्मजी-
वनादिकारणत्वोक्त्या ब्रह्मानन्त्योपपादनानन्तरं <quote>‘सैषानन्दस्ये’</quote>त्यादेरपेक्षानुसारेण <quote>‘सोऽश्रुते
सर्वान्कामा’</quote>निति मन्त्रसङ्क्षिप्तफलविवरणरूपतया तत्रानन्दशब्दस्य प्रकृतानन्दपरत्वाभावात् ।
तस्माज्जगत्कारणमानन्दमयो जीव एवेति तत्रातिव्याप्तं ब्रह्मलक्षणमिति । एवं प्राप्ते सिद्धा-
न्तः—आनन्दमयो ब्रह्मानन्दरूपा चिच्छक्तिः मानुषादिब्रह्मान्तेषूत्तरोत्तरशतगुणत्वेनाभ्यस्त-
त्वात् जीवस्य तथाभूतानन्दत्वायोगात् । न चायमभ्यासो <quote>‘यदेष आकाश आनन्दो न स्या’</quote>
दिति प्रकृतानन्दमयरूपानन्दविषयो न भवतीति वाच्यम् । आनन्दशब्दस्य प्रकृतानन्दपरत्वे
प्रतीयमाने तत्त्यागायोगात् । तद्विषयत्वेऽपि मन्त्रवर्णसङ्क्षिप्तब्रह्मविद्याफलविवरणरूपत्वला-
भात् । तथा हि—आनन्दमय१शब्दरूपः स एवानन्दो मानुषादिप्रजापत्यन्तजीववर्गे ब्रह्मणि
च तारतम्येनाभिव्यज्यत इति सकलवैषयिकसुखकणिकामहासमुद्रायमाणत्वोक्त्या तस्य
<quote>‘सर्वान्कामा’</quote>नित्ययेन सकलवैषयिकानन्दसमष्टिरूपतोक्त्यर्हतात्र२ दर्शिता भवति । न च तत्र
मानुषादिषु भिन्नभिन्ना एवानन्दा उत्तरोत्तरमुत्कृष्टतया वर्ण्यते । विषयविशेषसम्पर्कादिप्रभ-
वसुखरूपाणां मानुषाद्यानन्दानां तत्तत्क्षणापवर्गितया सर्वेषामैक्यायोगादिति वाच्यम् । एत-
च्छङ्कानिराकरणार्थमेव मानुषादिषु <quote>‘स एको मानुष आनन्द’</quote>इत्यादिना तत्तदानन्दैक्यस्यान्ते
<quote>‘स यश्चायं पुरुषे यश्चासावादित्ये स एक’</quote>इति पुरुषादित्यशब्दोक्तयोर्मनुष्यदेववर्गयोर्जीववर्ग-
योर्जीववर्गपरब्रह्मणोर्वानन्दैक्यस्य प्रतिपादनात् । एवमानन्दमीमांसायाः पर्यायभेदेऽप्येका-
नन्दविषयत्व एव तस्यास्सर्वकामशब्दविवरणरूपता समञ्जसा भवति । अन्यथा <quote>‘सर्वतीर्था-
धिका गङ्गे’</quote>ति वाक्यस्य युगपत्सर्वेषु तीर्थेषु स्‍नातमनेनेति वाक्यविवरणरूपतेवोपचारनिमित्त-
प्रदर्शनपरतया नेतव्या स्यात् । तथा सत्येव चा<quote>‘भ्यासा’</quote>दिति सौत्रहेतुरपि स्वारस्यं प्रतिपद्यते
अभ्यासो हि गुणनमावर्तनम् । न चात्रानन्दभेदपक्षे ब्रह्मानन्द आवर्त्यते । <quote>‘स एको ब्रह्मण
आनन्द’</quote>इति सकृदेव तत्कीर्तनात् । न च सकृत्कीर्त्यमानोऽपि शतगुणत्वेनावर्त्यते इत्ययमे-
वाभ्यास इति वाच्यम् । <quote>‘ते ये शतं प्रजापतेरानन्दा’</quote> इति प्राजापत्यानन्दस्यैव शतगुणत्वेन
कीर्तनात् बुद्धिकल्पनया शतधावर्तितेन प्रजापत्यानन्देन ब्रह्मानन्दस्याभेदमात्रं हि तदुत्कर्ष-
ज्ञापनार्थमौपचारिकं व्यपदिश्यते <quote>‘स एको ब्रह्मण आनन्द’</quote>इति । न तु ब्रह्मानन्दः शतगु-
णत्वेनावर्त्यते । न हि <quote>‘चिरकालगङ्गाप्रवाहक्षालितकलङ्कमिन्दुमण्डलमिदमेतस्या मुख’</quote>मिति
वाक्ये क्षालितकलङ्कत्वेन मुखं विशेष्यते । किंतु तथा कल्पितेनेन्दुमण्डलेन मुखस्याभेदमात्रं
तदुत्कर्षज्ञापनार्थमौपचारिकं व्यपदिश्यते । एवं च यद्यानन्दभेदः तदानी<quote>‘मभ्यासा’</quote>दिति हेतु-
रसिद्धः स्यात् । अनैकान्तिकश्च । आनन्दाभ्यासमात्रस्य शतगुणत्वेन तदभ्यासस्य वा हेतु-
<note>(१) <quote>‘आनन्दमयरूप’</quote>इति च. पाठः ।</note> <note>(२) <quote>‘र्हता प्रदर्शिता’</quote> इति च. पाठः ।</note>
