<pb n="378"/>
त्रा<quote>‘क्षरं प्रधान’</quote>मित्यक्षरशब्देन धर्मिनिर्देशः कृतः । अत्र भूतयोनिशब्देन धर्मिनिर्देशः कर्तु-
मुचितः । <quote>‘अदृश्यत्वादिगुणक’</quote> इति सूत्रानुरोधात् । यतस्तत्रादृश्यत्वादिकं भूतयोनेर्विशेष-
णम् । न त्वक्षरस्य । भूतयोनिवाक्ये श्रवणात् । <quote>‘यया तदक्षरमधिगम्यत’</quote> इति अक्षरवाक्ये
श्रवणाभावात् । न च भूतयोनिवाक्येऽपि <quote>‘तद्भ‍ूतयोनि’</quote>मिति नपुंसकलिङ्गेन तत्पदेनाक्षरपरा-
मर्शात्तद्विशेषणमदृश्यत्वादिकं स्यादिति वाच्यम् । <quote>‘नित्यं विभुं सर्वगतं सुसूक्ष्म’</quote>मित्यत्र वि-
भुविशेषणस्य पुल्लिङ्गतया भूतयोनिविशेषणत्वेन तत्समभिव्याहृतानामदृश्यत्वादीनामपि त-
द्विशेषणत्वावगमात् । अत एवा<quote>‘दृश्यत्वादिगुणक’</quote> इति सूत्रे पुल्लिङ्गनिर्देशः । अक्षरविशेष-
णत्वे हि नपुंसकलिङ्गनिर्देशस्स्यात् । एवं सूत्रानुरोधात् भूतयोनिशब्देन धर्मीनिर्देशे कर्त-
व्येऽपि यदक्षरशब्देन धर्मिनिर्देशः कृतः तदक्षरशब्दनिर्दिष्टान्वयिपरिणाम्युपादानत्वरूपप्रधा-
नलिङ्गप्रतिपत्तिसौकर्याय । भूतयोनिः प्रधानम् अक्षरस्य परिणाम्युपादानत्वश्रवणादित्युक्ते हि
वस्तुतोऽक्षरभूतयोन्योरभेदेऽप्यापाततो वैयधिकरण्यस्फुरणं भवेत् । सूत्रकृता तु सर्वज्ञत्वा-
दिपरमेश्वरलिङ्गानामन्यान्वयशङ्कानिराकरणेन भूतयोन्यन्वयप्रतिपत्तिसौकर्यार्थमदृश्यत्वा-
दिगुणक इति धर्मिनिर्देशः कृतः । तदेतदग्रे स्फुटीभविष्यति । ननु, परिणाम्युपादानत्वरूपैक-
लिङ्गापेक्षया ब्रह्मात्मश्रुतिसर्वज्ञत्वादिलिङ्गब्रह्मविद्यादिसमाख्यारूपं प्रमाणजातं भूयस्त्वात्प्रब-
लमिति चेदुच्यते। इहाक्षरप्रतिपादनानन्तरं <quote>‘दिव्यो ह्यमूर्तः पुरुषः स बाह्याभ्यन्तरो ह्यजः ।
अप्राणो ह्यमनाश्शुभ्रो ह्यक्षरात्परतः परः ।।’</quote> इति ततः परस्य पुरुषस्य प्रतिपादनं दृश्यते स
पुरुषो ब्रह्मेति । तत्र ब्रह्मश्रुत्यादिसमन्वयः । <quote>‘तथाक्षरात्सम्भवतीह विश्व’</quote>मिति अक्षरकार्यं-
त्वेन वर्णिताद्विश्वस्मात्परतोऽक्षरादपि परत्वेन ब्रह्मण एव <quote>‘महतः परमव्यक्तमव्यक्तात्पुरुषः
पर’</quote> इति कठवल्लीष्विव प्रतिपादयितुमुचितत्वात् । यत्तु <quote>‘यया तदक्षरमधिगम्यत’</quote>इति पर-
विद्याविषयत्वमक्षरस्योक्तं तदुपक्रान्तसर्वविज्ञानप्रतिज्ञानिर्वाहार्थं प्रतिपिपादयिषितम् । <quote>‘त-
पसा चीयते ब्रह्मे’</quote>त्यादिमन्त्रेषु प्रतिपाद्यमानं ब्रह्मणस्सर्वोपादानत्वं ब्रह्मशक्तिरूपेण प्रधानेन
घटनीयमिति तस्याप्यत्राक्षरभूतयोनिशब्दगृहीतस्य सर्वोपादानत्वेनात्र प्रतिपादनीयत्वमित्य-
भिप्रेत्य न तु स्वातन्त्र्येण तदेव प्रतिपादनीयमित्यभिप्रेत्य। <quote>‘अक्षरात्परतः पर’</quote>इत्यग्रे तत्प्रतिपाद-
नपारार्थ्यस्य स्फुटत्वात् । एवं ब्रह्मश्रुतिलिङ्गसमाख्यानामक्षरात्परतः परेऽन्वयात् नाक्षरस्य
प्रधानत्वे ब्रह्मश्रुत्यादिविरोध इति पूर्वपक्षे युक्तिप्रतिपत्तिसौकर्यार्थमप्यक्षरशब्देन धर्मिनि-
र्देशः कृतः । ननु<quote>‘येनाक्षरं पुरुषं वेद सत्यं प्रोवाच तां तत्त्वतो ब्रह्मविद्या’</quote>मित्यक्षरात्परत्वेन
वर्णनीये पुरुषे अक्षरशब्दश्रुतेः तेन स एव प्राधान्येन प्रतिपाद्यमानो भूतयोन्यक्षरमक्ष-
रात्परत इति पुरुषात्परत्वेन श्रुतमक्षरमेव केवलं प्रधानमिति चेन्मैवम् । उभयथाप्युपपत्तौ
परिणाम्युपादानत्वरूपप्रधानलिङ्गानुरोधस्योचितत्वात् असति विरोधे तद्बाधायोगात्
<quote>‘यथा सुदीप्ता’</quote>दिति मन्त्रानन्तरमेव <quote>‘दिव्यो ह्यमूर्त’</quote>इति मन्त्रस्य प्रवृत्तत्वेन पूर्वमन्त्रे यस्माद-
क्षरात्सरूपकार्यनिष्पत्तिरुक्ता तस्मादेव परत्वमनन्तरमन्त्रे पुरुषस्य वर्ण्यत इति प्रतीतेश्च । ननु
तर्हि <quote>‘यथा सुदीप्ता’</quote>दिति मन्त्रोक्तं सरूपकार्यप्रभवाक्षरं ततः प्राक् <quote>‘यथोर्णनाभि’</quote>रिति मन्त्रोक्तं
विश्वसम्भवोपादानाक्षरं च <quote>‘अक्षरात्परतः पर’</quote>इत्युक्तं परत्वावध्यक्षरमेवास्तु । तथा च परि-
णाम्युपादानत्वस्यान्यसङ्कान्तत्वात्परविद्याविषयत्वेनोक्तभूतयोन्यक्षरं ब्रह्मैव स्यादिति चेन्न ।
