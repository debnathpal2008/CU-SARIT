<pb n="244"/>
<head>अथ इतरानुपपत्त्यधिकरणम् ।। ७ ।।</head>
<p>ब्रह्मलक्षणस्य जगत्कारणत्वस्य प्रधानजीवयोरतिव्याप्तिं पूर्वाधिकरणाभ्यां निराकृत्य अधुना जीवसमष्टिरूपे हिरण्यगर्भे
तामाशङ्क्य परिहरति---<pratika>सू. । नेतरोऽनुपपत्तेः ।। १७ ।।</pratika> ‘यतः प्रसूता जगतः प्रसूती तोयेन जीवान्व्यससर्ज भूम्याम् ।
<quote>‘यदोषधीभिः पुरुषान्पशूंश्च विवेश भूतानि चराचराणि ।’</quote> इति महोपनिषद्वाक्यमस्य विषयः । अत्र सकलजगत्प्रसूत्यादिहेतु-
त्वेन श्रूयमाणः पुरुषः परमेश्वरो वा अन्यो वेति संशयः । उपक्रमोपसंहारानुगुण्येन अवान्तरवाक्यसिद्धसर्वधर्माणां हिरण्यगर्भे
उपपद्यमानतया समुद्रशायित्वसर्वान्तर्यामित्वचन्द्रसूर्यादिस्रष्टृत्वादिबोधकप्रजापतिधात्रादिशब्दघटितवाक्यबलात् हिरण्यगर्भ
इदंवाक्यप्रतिपाद्य इति पूर्वः पक्षः । इतरः परमेश्वरादन्यो हिरण्यगर्भोऽत्र न प्रतिपाद्यः । जगत्प्रस्‌तिहेतुत्वादीनां
परमेश्वरधर्माणां तस्मिन्ननुपपत्तेः । इति सूत्रार्थः । जगत्प्रसूतिहेतोस्तस्य सर्वोत्कृष्टत्वस्य तमसः परस्तादिति प्रकृतिमण्डलात्प-
रत्वस्यच श्रूयमाणतया तयोः अण्डान्तर्वर्तिनि हिरण्यगर्भे असम्भवात् मुक्तिहेतुत्वरूपासाधारणपरमेश्वरलिङ्गात् प्रजापत्यादि-
शब्दानामनुपपत्त्या परमेश्वरप्रतिपादकत्वात् विश्वेश्वरत्वविश्वातीतत्वलिङ्गात् उपक्रमोपसंहारवाक्ययोरपि परमेश्वरपरत्वावगमाच्च
जगत्कारणत्वादिना अत्र प्रतिपाद्यः प्रजापतिशब्दवाच्यः परमेश्वरः न हिरण्यगर्भ इति सिद्धान्तः ।। १७ ।।</p>
<p>ननु परमेश्वरहिरण्यगर्भयोरभेदात् तस्यैवास्तु जगत्कारणत्वमित्यत आह---<pratika>सू. । भेदव्यपदेशाच्च ।। १८ ।।</pratika>
अस्यामेवोपनिषदि <quote>‘यो देवानां प्रथमं पुरस्ताद्विश्वाधिको रुद्रो महर्षिः । हिरण्यगर्भं पश्यत जायमानम्’</quote> इत्यादिना का-
रणत्वेन कार्यत्वेन च परमेश्वरहिरण्यगर्भयोः भेदो व्यपदिश्यते । अतः हिरण्यगर्भादेः सर्वप्रपञ्चस्य कारणत्वमीश्वरस्येति
सिद्धम् ।। १८ ।।</p>
<p>पुनराशङ्क्याह---<pratika>सू. । कामाच्च नानुमानापेक्षा ।। १९ ।।</pratika> <quote>‘प्रजापतिरकामयत प्रजास्सृजेयेति’</quote> इत्यादिना हिर-
ण्यगर्भस्य सृष्टिसङ्कल्पश्रवणेऽपि तस्य जगत्कारणत्वे <pratika>अनुमानापेक्षा</pratika>=युक्त्यपेक्षा नास्ति । तस्य कामस्यावान्तरसृष्टिवि-
षयत्वात् । परमेश्वरस्यैव तदात्मना अवान्तरसृष्टिश्च इति वक्ष्यमाणत्वाच्च ।। १९ ।।</p>
<p><quote>‘अनेन जीवेनात्मने’</quote> त्यादिना हिरण्यगर्भरूपेण प्रपञ्चानुप्रविष्टस्य परमेश्वरस्य नामरूपव्याकर्तृत्वश्रवणात् अनयोरभेद
एवेत्यत आह---<pratika>सू. । अस्मिन्नस्य च तद्योगंशास्ति ।। २० ।।</pratika> <pratika>अस्मिन्</pratika>=उपनिषत्तन्त्रे <pratika>अस्य</pratika>=हिरण्यगर्भस्य <pratika>तद्योगं</pratika>=
तस्य परमेश्वरस्य शेषत्वसम्बन्धं मन्त्रभागः चास्ति <quote>‘ब्रह्माधिपतिर्ब्रह्मणोऽधिपति’</quote>रिति । ततः परमेश्वर एव जगत्प्रसूति-
हेतुः हिरण्यगर्भस्तु तच्छेषभूत इति सिद्धम् ।। २० ।। <pratika>इतरानुपपत्त्यधिकरणम्</pratika> ।। ७ ।।</p>
<p><pratika>रामानुजमते</pratika>, पूर्वं ब्रह्मलक्षणस्य अचेतनात्प्रधानात् व्यावृत्तिरुक्ता । इदानीमहंप्रत्ययसिद्धे जीवात्मनि अवतरन्ती
बुद्धिर्व्यावर्त्यते---<pratika>सू. । आनन्दमयोऽभ्यासात् ।। १३ ।।</pratika> विषयवाक्यं समानमेव । अत्र आनन्दमयः परमात्मा वा
जीवो वा इति सन्देहः । शारीरत्वश्रवणात् अविद्यापरिकल्पितविविधविचित्रदेवाभेदभिन्नजीवात्मस्वाभाविकरूपस्य अख
ण्डैकरससुखैकतानत्वात् आनन्दमयः जीव एव । इति पूर्वः पक्षः । सिद्धान्तस्तु <quote>‘सैषानन्दस्ये’</quote>त्यादिना <quote>‘यतो वाचो निवर्तन्त’</quote>
इत्यन्तेन निरतिशयत्वेनाभ्यस्यमानस्य आनन्दस्य अनन्तदुःखमिश्रपरिमितसुखलवभाजि जीवात्मन्यसम्भवात् निखिलहेयप्रत्यनी-
कानन्तकल्याणगुणरत्‍नाकरायमाणः विज्ञानमयशब्दाभिधेयात् जीवात्मनो विलक्षणः अखण्डानन्दरसभाजनं पुरुषोत्तमः पर-
मात्मैवानन्दयम इति । <pratika>आनन्दमयः</pratika> परमात्मा । कुतः । <pratika>अभ्यासात्</pratika>=तदानन्दस्यैव निरतिशयत्वेनाभ्यस्यमानत्वात् । इति
सूत्रार्थः ।। १३ ।।</p>
<p>प्रकारान्तरेणानन्दमयस्य परमात्मपरतामाक्षिप्य समाधत्ते---<pratika>सू. । विकारशब्दान्नेति चेन्न प्राचुर्यात् ।। १४ ।।</pratika>
विकारर्थमयडन्तान्नमयादिसाहचर्यात् अत्रापि विकारार्थत्वस्यौचित्यात् मयटस्तस्मिन्नेवार्थे प्रयोगबाहुल्याच्च आनन्दविकार-
त्वस्य परमात्मन्यनुपपत्तेश्च नानन्दमयः परमात्मेति चेत् न । <pratika>प्राचुर्यात्</pratika>=प्राचुर्यार्थेऽपि यमटस्सम्भवात् । निरतिशयत्वेना-
भ्यस्यमानानन्दस्य जीवाश्रयत्वासम्भवात् ब्रह्माश्रयत्वनिश्चये सति ब्रह्मणि विकारासम्भवात् प्राचुर्येऽपि मयड्विधिसम्भवाच्च आ-
नन्दमयः परमात्मैवेति ।। १४ ।।</p>
<p>इतश्च जीवादन्य आनन्दमयः । <pratika>सू. । तद्धेतुव्यपदेशाच्च ।। १५ ।।</pratika> <quote>‘एष ह्येवानन्दयाती’</quote>ति जीवानामानन्दहेतुरयं
व्यपदिश्यते । अतश्च आनन्दयितव्याज्जीवात् आनन्दयिता अयमन्य आनन्दमयः परमात्मा इति सिद्धम् ।। १५ ।।</p>
<p>इतश्च जीवादन्य आनन्दमयः । <pratika>सू. । मान्त्रवर्णिकमेव च गीयते ।। १६ ।।</pratika> <quote>‘सत्यं ज्ञान’</quote> मिति मन्त्रवर्णोदितं ब्र-
ह्मैव आनन्दमय इति गीयते । तत्परं ब्रह्म जीवस्वरूपादन्यदेव ।। १६ ।।</p>
