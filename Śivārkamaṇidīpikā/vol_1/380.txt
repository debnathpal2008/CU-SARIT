<pb n="380"/>
इति प्राप्ते ब्रूमः---परमेश्वर एवाक्षरं, <quote>‘यः सर्वज्ञः सर्वविद्यस्य ज्ञानमयं तपः’</quote> इत्या-
<!-- APPAYYA !-->
जातस्याधिकरणविशेषाकाङ्क्षायां तस्यैतस्यैव जीवस्याधिकरणत्वोपपत्तौ नाधिकरणान्तरमपे-
क्षणीयम् । बुद्धिगौरवापत्तेः । उपपद्यते च शरीरद्वार गोत्रवर्णादिमतोऽपि जीवस्य साक्षात्सं-
बन्धेन गोत्रादिमत्तया भ्रान्तिप्रतीतस्य रजतात्मना भ्रान्तिप्रतीतस्य रङ्गस्य रजतत्वनिषधं
प्रतीव गोत्रादिनिषेधं प्रत्यधिकरणत्वम् । दृष्टं च बाल्यकार्श्याद्यधिकरणस्यैवावस्थाभेदेन त-
न्निषेधं प्रत्यधिकरणत्वम् । नन्वक्षरशब्देन जीवसाधारणेन तद्ग्रहणप्रसक्तौ तद्व्यावर्तनेनैवागो-
त्रमित्यादिकं सफलं स्यान्नान्यथेति चेन्न । जीवे गोत्रसम्बन्धादिप्रतीतिकाले तदभावायोग-
प्रसक्तौ तद्व्यवच्छेदकत्वेनापि तस्य साफल्योपपत्तेः । उभयविधफलसम्भवेऽप्ययोगव्यवच्छे-
दस्यैव फलस्य ग्रहणं युक्तम् । अधिकरणान्तरकल्पनालाघवात् अयोगव्यवच्छेदफलस्या-
गोत्रत्वादिरूपोपात्तधर्मिगतत्वेन प्रत्यासन्नत्वाच्च । अन्ययोगव्यवच्छेदस्य तु फलस्य ग्रहणं
न युक्तम् । गोत्राद्यधिकरणव्यतिरेकेण तन्निषेधं प्रत्यधिकरणान्वेषणगौरवापत्तेः । अन्ययोग-
व्यवच्छेदस्यागोत्रपदानुपात्तजीवगताक्षरपदग्राह्यत्वयोगव्यवच्छेदात्मकत्वेन विप्रकृष्टत्वाच्च ।
उपात्तधर्मिगतफले लभ्ये हि नानुपात्तधर्मिगतं फलं ग्राह्यम् । अत एवावहननविधेरुपात्ताव-
हननगताप्राप्तांशपरिपूरणरूपस्तदयोगव्यवच्छेद एव फलं न त्वनुपात्तखविदलननिवृत्ति-
रूपस्तदयोगव्यवच्छेद इति नियमस्य परिसङ्ख्यातो भेद इष्यते । तस्मादगोत्रत्वादिविशेषणं
जीव इव न ब्रह्मणि स्वारस्येनान्वेति । प्रधाने त्वचेतने गोत्रादिप्रसक्त्यभावात् नान्वेतीति
स्पष्टमेव । ननु यथैवागोत्रत्वादिकं जीव एव स्वरसतोऽन्वेति न ब्रह्मणि प्रधाने वा । एवम-
दृश्यत्वमग्राह्यत्वं च दृश्यग्राह्यप्रपञ्चभिन्ने दर्शनादिप्रसक्तिमति च प्रधान एवान्वेति । न तु
जीवे ब्रह्मणि वा । ततश्चोपक्रमगतादृश्यत्वाग्राह्यत्वानुसारेणागोत्रत्वादिकं प्रधाने नेतु युक्त-
मिति चेन्न । उपक्रमगतादपि लिङ्गद्वयादुपरितनानामनेकलिङ्गानां प्रबलतया तदनुसारेणैवा-
दृश्यत्वाग्राह्यत्वयोर्नितव्यत्वात् । एवं चागोत्रत्वाद्यनुसारेण प्र१धानमेवाक्षरमिति व्यवस्थितौ
तदनुसारेण भूतयोनित्वमदृष्टद्वारा जगत्कारणत्वमितियोजनीयम् । ततश्चाक्षारात् परतः परा-
ज्जीवात्परः परमेश्वर इति तत्रामूर्तत्वमप्राणत्वममनस्त्वं च निषेधस्य प्रतियोग्यधिकरणान-
धिकरणत्वलाघवमयोगव्यवच्छेदफललाभलाघवं चानादृत्य परमेश्वर एव चेतनत्वेन प्रस-
क्तस्य मूर्तिमत्त्वादेर्व्यावर्तनार्थमिति योजनीयम् । न चाक्षरात्परतः परोऽपि जीव इत्येव पू-
र्वपक्षोऽस्तु, तत्रत्याक्षरशब्दस्य प्रधानपरत्वोपपत्तेरिति शङ्कनीयम् । तथा सति ब्रह्मा श्रुति-
लिङ्गसमाख्यानामनवकाशत्वापत्तेरतः परमेश्वर एवाक्षरमिति । अक्षरं प्रधानं जीवो वेति
पूर्वपक्षस्य प्रवृत्तत्वाददृश्यत्वादिगुणक इति सौत्रं धर्मिनिर्देशमननुरुध्याक्षरमिति धर्मिनि-
र्देशः कृतः—<pratika>यस्सर्वज्ञ इति</pratika> । अयमाशयः । यत्पदस्य प्रकृताक्षरपरामर्शित्वात् सर्वज्ञत्वं
सर्ववित्त्वं स्रष्टव्यालोचनरूपज्ञानवत्त्वं च प्रकृतस्याक्षरस्यैव धर्मः । न तु प्रकरिष्यमाणस्या-
क्षरात्परस्य । सर्वनाम्नः प्रकृतपरत्वसम्भवे प्रकरिष्यमाणपरत्वकल्पनानौचित्यात् । मुण्डके
प्रथमखण्डान्ते <quote>‘यस्सर्वज्ञ’</quote> इति मन्त्रः । तत्रैव खण्डे भूतयोनिः प्राक्प्रकृतः । अक्षरात्परस्य
तु तृतीयखण्डे प्रस्ताव इति सन्निहितपरामर्शसम्भवेऽत्यन्तव्यवहितपरामर्शानौचित्याच्च ।
<note>(१) <quote>‘जीव एवाक्षर’</quote> मिति च-पाठः ।</note>
