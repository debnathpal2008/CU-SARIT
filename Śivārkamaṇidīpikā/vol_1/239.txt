<pb n="239"/>
तिः सृष्ट्वा सर्वलोकान्सनातनः । उपास्यते तिग्मतेजा वृतो भूतैस्सहस्रशः’</quote> इति मैनाके शि-
वस्य सन्निधानमुक्त्त्वा <quote>‘नरनारायणौ ब्रह्मा यमः स्थाणुश्च पञ्चमः । उपासते यत्र परं सहस्र-
युगपर्यय’</quote>इति तदुपासकेषु परिगणनं कृतम् । राजधर्मे च <quote>‘भूयस्स भगवान्ध्यात्वा चिरं शूलव-
रायुधः । तस्य तस्य निकायस्य चकारैकैकमीश्वरम् । देवानामीश्वरं चक्रे देवं दशशतेक्षण-
म् ।। यमं वैवस्वतं चापि पितॄणामकरोत्पति’</quote>मित्युपक्रम्य <quote>‘रुद्राणामपि चेशानं गोप्तारं विदधे
प्रभुः । महात्मानं महादेवं विशालाक्षं सनातन’</quote>मिति तस्य शिवनियम्येषु परिगणनं कृतम् ।
<quote>‘विशालाक्ष’</quote>इत्यपि स्थाणुनाम्नो रुद्रस्य नामान्तरम् । राजधर्म एव प्रदेशान्तरे ब्रह्मप्रणीतं
नीतिशास्त्रं प्रस्तुत्य <quote>‘ततस्तां भगवान्नीतिं पूर्वं जग्राह शङ्करः । बहुरूपो विशालाक्षः शिव-
स्स्थाणुरुमापति’</quote>रिति तस्य तत्र प्रयोगात् । अनन्तरं <quote>‘स देवस्सर्वभूतात्मा महादेवस्सनात-
नः । असङ्ख्यातसहस्राणां रुद्राणां स्थानमव्ययम् । युगानामायुषो ह्रासं विज्ञाय भगवान्
शिवः । सञ्चिक्षेप ततश्शास्त्रं महार्थं ब्रह्मणा कृतम् । वैशालाक्षमिति प्रोक्तं तदिन्द्रः प्रत्यप-
द्यते’</quote>ति तत्प्रणीते नीतिशास्त्रे वैशालाक्षसमाख्याकीर्तनाच्च । तस्मादुपपन्नेयमुक्तव्यवस्था । रु-
द्रस्य क्वचिन्नारायणादुत्पत्तिः प्रतिपाद्यते क्वचिच्चतुर्मुखादित्यादिकस्य तु कल्पभेदेन व्यव-
स्था । सा त्वध्यायान्तिमाधिकरणे पुराणप्रामाण्यव्यवस्थापनावसरे प्रदर्शयिष्यते । यद्वा ।
संहाररुद्रस्यापि न ब्रह्मणो नारायणाद्वोत्पत्तिः । किं तु तदंशस्य नीललोहितरुद्रस्यैव । यस्य
महाभारते <quote>‘ततः पार्श्वेवृषाङ्कस्य ब्रह्मचारी व्यवर्तत । पिङ्गाक्षस्तपसा श्रेष्ठो बलवान्नीललोहि-
त’</quote>इति कृष्णार्जुनयोः कैलासयात्रायां कैलासे श्रीकण्ठपार्श्वेऽवस्थानमुक्तम् । यस्य च कूर्म-
पुराणे ब्रह्मपञ्चमशिरोलवनप्रस्तावे शिवाविर्भावात्पूर्वमाविर्भाव उक्तः । तत्र हि ब्रह्मनाराय-
णयोः परस्परोत्कर्षे विवदमानयोः नीललोहितरुद्रस्याविर्भाव उक्तः । तस्मिन् ब्रह्मणा <quote>‘जा-
नासि पूर्वं हि भवान् ललाटान्मम शङ्कर । प्रादुर्भावं तवेशान मामतः शरणं व्रजे’</quote>ति सावज्ञमु-
क्ते तत्प्रेरितेन भैरवेण ब्रह्मणः पञ्चमे शिरसि च लूने तदनन्तरं शिवस्याविर्भाव उक्तः ।
<quote>‘अथान्वपश्यद्गिरिशं मण्डलान्तरसंस्थितम् । सहासीनं महादेव्या महादेवं सनातन’</quote>मित्या-
दि प्रपञ्चेन तत्स्तुतिनमस्काराभ्यां ब्रह्मणा प्रसादितस्य तं प्रीतिवचनैः सान्त्वितवतश्शिवस्य
नीललोहितं प्रति वचनं श्रूयते । <quote>‘प्रोवाचाग्रेऽवतिष्ठन्तं नीललोहितमीश्वरम् । एष ब्रह्मास्य
जगतः सम्पूज्यः प्रथमः सुतः । आत्मनो रक्षणीयस्ते गुरुर्ज्येष्ठः पिता तवे’</quote>ति कल्पादौ पर-
मशिवात्रयाणामुत्पत्तौ ज्येष्ठः । अस्मिन्नीललोहितरुद्रावतारे पिता उभयथापि गुरुरित्यर्थः ।
इयं च नीललोहितरुद्रस्य ब्रह्मणो नारायणाद्वोत्पत्तिः नारायणस्य काश्यपदशरथादिभ्य उ-
त्पत्तिरिवैच्छिकाविर्भावरूपा । अत एव कौर्मे नारायणं प्रति शिववचनम् । <quote>‘अहं च भवतो
वक्रात्कल्पान्ते घोररूपधृक् । शूलपाणिर्भविष्यामि क्रोधजस्तव पुत्रक’</quote>इति । ‘अनादिनिधनो
देवः चैतन्यादिसमन्वितः । ज्ञानानि च वशे यस्य तारकादीन्यशेषतः । अणिमादिगुणोपेत-
मैश्वर्यं न च कृत्रिमम् । सृष्ट्यर्थं ब्रह्मणः पुत्रो ललाटादुत्थितः प्रभुः । तताप परमं घोरं
ततो विप्राश्चतुर्मुखः । सृष्ट्यर्थं ब्रह्मणस्तस्य भ्रुवो घ्राणस्य मध्यतः । अविमुक्ताभिधाद्देशात्स्व-
कीयात्तु विशेषतः । त्रिमूर्तीनां महेशस्य द्विजा वेदान्तवित्तमाः । अंशभूतो महादेवः सर्व-
लोकनमस्कृतः । अर्धनारीश्वरो भूत्वा प्रादुरासीत्कृपानिधिः । तस्य हृत्कमलस्थस्य नियोगादंशजो
