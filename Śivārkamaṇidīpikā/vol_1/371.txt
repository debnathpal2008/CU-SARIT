<pb n="371"/>
अथर्वशिरसि च <quote>‘यो वै रुद्रःस भगवान् भूर्भुवस्सुवर्यश्च ब्रह्मा तस्मै वै नमो नमः’</quote>
इत्यादिना ब्रह्मविष्णुरुद्रोमालक्ष्मीसरस्वतीगणेशस्कन्देन्द्रादिलोकपालभूरादि-
सप्तलोकपृथिव्यादिपञ्चभूतसूर्यसोमग्रहनक्षत्रकालादिरूपेण प्रत्येकमभ्यासतो
निरूप्यते परमेश्वरः । तत्रापि सकलचिदचित्तत्वानुप्रवेशादस्यापुरुषार्थसंबन्धो
भवेदिति शङ्कायां प्रतिपर्यायमैश्वर्यादिमङ्गलगुणसंबन्धाभिधायिभगवच्छ-
ब्दप्रयोगः कृतः । ततः सर्वाधिकः सर्वात्मा च शिवः परमेश्वर इति युक्तमेव ।।
<!-- APPAYYA !-->
क्ततत्तद्दोषसंस्पर्शशङ्कापरिहारार्थमेव यत्नेन प्रतिपर्यायममृतशब्दप्रयोगः कृत इत्यर्थः । अथ-
र्वशिरस्यपि <quote>‘सोऽन्तरादन्तरं प्रविश’</quote> दिति सर्वानुप्रवेशमभिधाय <quote>‘यो वै रुद्रस्य भगवा’</quote>
नित्यादिविबुधकृतपरमेश्वरस्तुतिमुखेन सर्वानुप्रवेशप्रयुक्तसार्वात्म्यप्रपञ्चने ब्रह्मविष्ण्वादि-
पर्यायेषु सर्वेष्वपि तत्तदनुप्रवेशप्रयुक्ततत्तद्दोषसंस्पर्शशङ्कापरिहारार्थमेव प्रतिपर्यायमैश्वर्या-
दिषाड्गुण्यसामग्र्यप्रतिपादको भगवच्छब्द इत्याह---<pratika>अथर्वशिरसि चेति</pratika> । अन्तर्या-
मिब्राह्मणे अमृतशब्देन प्रपञ्चानुप्रवेशप्रयुक्ततत्तद्दोषसंस्पर्शमात्रमुक्तम् । तदुपपादकमै-
श्वर्यमथर्वशिरसि भगवच्छब्देनोक्तम् । तथाच शरीराभावेऽपि स्वतस्सिद्धैश्वर्यवशान्नियन्तृ-
त्वमुपपद्यते । नियमनशक्तिरूपैश्वर्याभिव्यक्तये हि शरीरविशेषापेक्षा । स्वतस्सिद्धे तस्मिन् किं
शरीरेण । तत्रतत्र तत्तन्नियमनोपयोगिशरीरविशेषसद्भावेऽपि शक्तिविशेषात्तस्य प्रपञ्चानुप्र-
वेशप्रयुक्तसुखदुःखानाश्रयणम् । स्वशरीरादिसम्बन्धितया दुःखजनकत्वेन हि प्रपञ्चस्य
हेयत्वम् । शक्तिविशेषवन्तं प्रति तज्जननाशक्तस्य तस्य हेयत्वमेवासिद्धम् । एवं च तत्तन्नि-
यमनशक्तिविशेषोपधानेन शरीरविशेषोपधानेन वा तत्रतत्र परमेश्वरस्य स्थितिरप्युपपद्यते ।
<quote>‘अदृष्टो द्रष्टे’</quote>त्यादिकं त्वित्थं व्याख्येयम् । <quote>‘श्रवमायापि बहुभिर्यो न लभ्यः श्रुतवन्तोऽपि
बहवो यं न विद्युः । आश्चर्यो वक्ता कुशलोऽस्य लब्धा आश्चर्यो ज्ञाता कुशलोऽनुशिष्टः’</quote>इति-
श्रुत्यन्तरदर्शनान्मन्दानां श्रवणमननविज्ञानसाक्षात्काराविषयो भवति । ये धीराः श्रोतृमन्तृ-
विज्ञातृद्रष्टारस्तच्छरीरकस्तन्नियन्तापि भवति । अतोऽन्यः कश्चन श्रवणादिकर्तृशरीरकः स्व-
तन्त्रस्तन्नियन्ता नास्ति । इति तत्सङ्कल्पोपज्ञैव तद्विषयश्रवणादिसिद्धिरिति । यद्वा । दर्शना-
दिशब्दाश्चाक्षुषादिज्ञानपराः । अदृष्टादिशब्दाः बहुव्रिहिसमासाः । ततश्च स्वयं चक्षुरादिक-
रणकज्ञानविषयीकृतार्थरहितश्चक्षुराद्यभावेन तत्करणकज्ञानरहितत्वात् । अथापि द्रष्टा श्रोता
मन्ता विज्ञाता च चाक्षुषादिज्ञानगोचरत्वार्हसकलनियमनोपयोग्यशेषविशेषगोचरस्वतस्सिद्ध-
साक्षात्कारवानन्यस्तथाभूतसाक्षात्कारवान्नास्तीति । यद्वा । अदृष्टादिशब्दास्तत्पुरुषाः । स्वनिय-
म्यदेवमनुष्यपशुपक्षिसरीसृपादिदर्शनश्रवणमननबुद्ध‍यविषय एव सन् स्वयं दर्शनादिमान्भ-
वति । स्वनियम्यैस्तैर्ये बहिरिन्द्रियैर्दृश्यन्ते द्रष्टुमशक्या ये शब्देन ज्ञायन्ते तद्गोचरशब्दस्याप्य-
प्रवृत्त्या ये बुद्ध‍या परं निश्चीयन्ते तथा निश्चेतुमप्यशक्याः ये मनःकृत्यसंशयमात्रगोचरा
भवन्ति सर्वानपि स्वातन्त्र्येण नियमनार्थं साक्षात्करोति एवंभूतोऽन्यः कश्चिद्दर्शनादिमा-
न्नास्तीति । ननु सर्वत्राप्यस्मिन्व्याख्याने केनचिदवच्छेदेन द्रष्ट्रन्तरादिनिषेधो वैवक्षिको न
मुख्यः । स चान्तर्यामिणो जीवत्वाभ्युपगमेन द्रष्ट्रादिशब्दानां चाक्षुषज्ञानादिमत्परत्वाभ्युप-
गमेन चक्षुष्यत्वनिर्वाहे सम्भवति न युक्त इति चेदुच्यते । असङ्कुचितसर्वप्रपञ्चनियन्तृत्वममृत-
