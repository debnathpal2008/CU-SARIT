<pb n="386"/>
<head>अथ वैश्वानराधिकरणम्. ।। ९ ।।</head>
प्राणाधारत्वेन पूर्वमुपास्यतयोक्तस्य पुनर्जाठराग्निरूपेणोपास्यत्वमाह---
<sutra>।। सू॰ ।। वैश्वानरः साधारणशब्दविशेषात् ।। २५ ।।</sutra>
<quote>‘यस्त्वेतमेवं प्रादेशमात्रमभिविमानमात्मानं वैश्वानरमुपास्ते स सर्वेषु लो-
केषु सर्वेषु भूतेषु सर्वेष्वात्मस्वन्नमत्ति’</quote> इत्यादि छान्दोग्येऽस्य विषयः श्रूयते ।।
अत्रोपास्यतयोक्तो वैश्वानरः परमेश्वरोऽन्यो वेति सन्देहः ।। पूर्वपक्षन्यायस्तु---
वैश्वानरशब्देन जाठराग्निरुच्यते; ‘अयमग्निर्वैश्वानरो येनेदमन्नं पच्यते यदिदम-
<!-- APPAYYA !-->
<p>सङ्गतिं प्रदर्शयन्नुत्तराधिकरणमवतारयति—<pratika>प्राणाधारत्वेनेति ।</pratika> ननु यद्येवमस्य वैश्वानरा-
धिकरणस्य अङ्गुष्ठाधिकरणेन सङ्गतिः तदा तदनन्तरमेवेदं प्रवर्तनीयम् । अस्यापि प्रवर्तनेनोपास-
कनेदिष्ठस्थाननिरूपणं समाप्य सर्वत्रावस्थानमन्तर्याम्यधिकरणे निरूपयितुमुचितमिति चेत् स-
त्यम् । सङ्गत्यन्तरवशादन्तर्याम्यधिकरणं पूर्वं प्रवर्तितम् । अङ्गुप्ठाधिकरणे हि परमेश्वरस्याङ्गुष्ठस-
माश्रयणेनोपासकनेदिष्ठत्वमुक्तम् । तत्रेयं शङ्कोन्मिषति । नमस्कर्तुरिवापकर्षावहं पराङ्गुष्ठसमा-
श्रयणं परमेश्वरस्यानुपपन्नमिति इमां शङ्कां नियन्तृतया रेतोमूत्रपुरीषादिसाधारण्येन सकल-
प्रपञ्चसमाश्रयणेऽपि न तत्प्रयुक्तदोषस्पर्शइति सामान्यतस्समर्थनेन परिहर्तुमन्तर्याम्यधिकरणं
प्रवर्तितम् । तदनन्तरं पृथिव्यादिषु रूपविशेषमास्थायावस्थितस्य पुरोदेशावस्थितचैत्रवद्द‍ृश्यता
स्यादिति शङ्कां परिहर्तुं भूतयोन्यधिकरणं प्रवर्तितम् । इत्थमङ्गुष्ठाधिकरणमुखागतशङ्काद्वयनि-
राकरणानन्तरं पूर्ववदुपासकनेदिष्ठस्थानान्तरमुच्यत इति युक्तैवेयं सङ्गतिः । यद्यप्युपकोस-
लविद्याधिकरणप्रवर्तनानन्तरमेवास्याधिकरणस्य प्रवर्तनेन शरीरान्तर्वर्तितयोपासकनेदिष्ठत्वे
कार्त्स्‍न्येन प्रतिपादिते तदनन्तरमन्तर्याम्यधिकरणं प्रवर्तयितुं शक्यं तथाप्यङ्गुष्ठाधिकरणपूर्व-
पक्षप्रवृत्तिप्रकारप्रदर्शितदृष्टान्तप्रत्युदाहरणसङ्गतिवशात्तदधिकरणं पूर्वं प्रवर्तितमिति न कि-
ञ्चिदसाङ्गत्यम् <pratika>।। सू ।। वैश्वानरः साधारणशब्दविशेषात् ।। २५ ।।</pratika> विषयवाक्यमुदाहृत्य,
ब्रह्मवैश्वानरश्रुतिभ्यां संशयमाह—<pratika>यस्त्वेतमिति</pratika> । <quote>‘तदन्यो वे’</quote>त्यनेन जाठराग्न्यादिपूर्वपक्षत्र-
यं क्रोडीकृतम् । तत्र वैश्वानरशब्दस्य जाठरादिविषयप्रयोगदर्शनेन पूर्वपक्षत्रयं क्रमेणोपपा-
<pratika>दयति—वैश्वानरशब्देनेति</pratika> । वैश्वानरश्रुत्युदाहरणं <quote>‘शब्दादिभ्य’</quote> इति <ref>(ब्र ॰ १. २. २७)</ref>
सूत्रे प्रदर्शयिष्यमाणानामग्निश्रुतित्रेताग्निकल्पनप्राणाहुत्याधारत्वादिलिङ्गानामप्युपलक्षणम् ।
छान्दोग्ये <quote>‘को न आत्मा किं ब्रह्मे’</quote>ति ब्रह्मात्म श्रुतिभ्यामुपक्रमेऽपि वाजसनेयिशाखायां <quote>‘वैश्वान
रं वै भगवन्सम्प्रति वेद तन्नो ब्रूही’</quote>ति वैश्वानरशब्देनोपक्रमदर्शनादुपक्रमो न विनिगमक ।
<quote>‘सर्वेषु लोके’</quote>ष्वित्यादिनोक्तमन्नादत्वफलमब्रह्मोपासनयाप्युपपद्यते । <quote>‘एतयान्नाद्यकामं याजये’</quote>
दित्यादौ कर्मप्राप्यत्वेनापि हि तदाम्नायते । इह तु तदन्नादत्वं भूरादिषु यं कञ्चिल्लोकं पृथि-
व्यादिषु यत्किञ्चिद्भ‍ूतप्रधानं शरीरं देवमनुष्याद्यात्मसु यत्किञ्चिदात्मतां गतेनापि प्राप्यत इति
विशेषो दर्शित इति भेदः । सर्वपापप्रदाहस्तु न वैश्वानरोपासनस्य फलं किंतु तदनन्तरमा-
म्नातस्य प्राणाग्निहोत्रस्य । तद्विधानानन्तरं हि <quote>‘य एवं विद्वानग्निहोत्रं जुहोती’</quote> त्युपक्रम्य
तद्यथैषीकातूलमग्नौ प्रोतं प्रदूयते एवं हास्य सर्वे पाप्मानः प्रदूयन्त’इति श्रूयते । ततश्च-
