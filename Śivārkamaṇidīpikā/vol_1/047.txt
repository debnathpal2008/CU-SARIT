<pb n="047"/>
ण न तद्ज्ञाने तत्कृतः प्रत्यवायः तदज्ञाने निषिद्धानुष्ठानकृत इत्युभयथाप्यवर्जनीयः प्रत्यवायो
भवेत्। एवमध्ययनसन्ध्यावन्दनादिविध्यर्थानामध्ययनात्प्रागुपायान्तरेण ज्ञानेऽध्ययन(नियम१)
विध्यतिक्रमेण तदज्ञानेऽध्ययनादिष्वप्रवृत्त्या च प्रत्यवायप्रसङ्गो द्रष्टव्यः । तस्मा-
त्स्तोभाक्षरेष्वध्ययनात्प्रागप्यवश्यावगन्तव्यार्थेषु विधिनिषेधवाक्येषु चाक्षरावाप्तिरेवाध्ययन-
फलमित्यवश्याभ्युपगन्तव्यत्वादवैरूप्याय सर्वत्रापि सैव फलमित्यभ्युपगन्तुं युक्तम् । एवं
सत्येवाध्ययनं प्रति स्वाध्यायस्य प्राधान्यसमर्पकस्तव्यप्रत्ययोऽर्थवान्भवति । अन्यथा
<quote>‘स्वाध्यायाध्ययनेनार्थज्ञानं भावये’</quote>दिति विधिविपरिणामे स्वाध्यायस्योपादेयाध्ययनगुणत्वेन
प्राधान्यभङ्गात्तव्यप्रत्ययः कर्मत्वाभिधाय्यनर्थकः स्यात् । ननु, तथाप्यर्थज्ञानमपि सम्भव-
स्थलेष्वध्ययनविधिफलत्वेनावश्यमभ्युपगन्तव्यम् । अन्यथा वेदवाक्यानां तत्रतत्रार्थे तात्प-
र्यासिद्ध्या तन्निर्वाहार्थलक्षणादिकल्पनोच्छेदप्रसङ्गात् । अर्थावबोधमुद्दिश्य शब्दोच्चारणेन
हि लोके वाक्यानां तात्पर्यमवगम्य तन्निर्वाहार्थं मुख्यार्थासम्भवे लक्षणादिकं कल्प्यते ।
न तूच्चारणमात्रेण । अत एव <quote>‘गौरश्वः पुरुषो हस्ती’</quote>त्युच्चारणमात्रेणाश्वादिपदानां गवि
लक्षणा न कल्प्यते । यदा विशिष्टार्थबोधमुद्दिश्य तेषामुच्चारणमिति तात्पर्यमवगम्यते तदैव
तन्निर्वाहार्थ <quote>‘मयं गौः पुङ्गवः’</quote> <quote>‘अश्वो वेगवान्’</quote> <quote>‘पुरुषो नियतचेष्टः’</quote> <quote>‘हस्ती महाबल’</quote> इति तेषां
तत्र लक्षणा कल्प्यते । एवं च वेदवाक्यानामर्थावबोधमुद्दिश्योच्चारणाभावे तात्पर्यासिद्ध्या
तन्निर्वाहार्थलक्षणागौण्यनुवृत्त्यनुषङ्गाध्याहारव्यवधारणकल्पनोच्छेदप्रसङ्गादवश्यं वेदेऽप्यर्था-
वबोधमुद्दिश्योच्चारणं वक्तव्यम् । वेदे तु लोक इव तमुद्दिश्य रागप्रयुक्तमुच्चारणं न सम्भ-
वतीति विधिप्रयुक्तमेव तदाश्रयणीयम् । विधिश्चाध्ययनविधेरन्यो न दृश्यत इति
तेनैवार्थावबोधमुद्दिश्य गुरुमुखोच्चारणानूच्चाणरूपमध्ययनं विधीयत इत्यकामेनापि स्वी-
कर्तव्यम्।एवं च दृष्टफलेऽप्यर्थावबोधे विधिरन्यतोऽसिद्ध्यतस्तात्पर्यस्य सिद्ध्यर्थो न तु स्वाध्या-
याध्ययनजन्यार्थज्ञानवत एव तत्तद्वाक्योक्तं फलं भवतीति नियमार्थो नाप्युपायान्तरेणार्थज्ञाने
प्रत्यवायप्रदर्शनार्थ इति निषेधवाक्यादिषु न प्रागुक्तो दोषः । स्तोभाक्षरेषु परमर्थशून्येष्व-
र्थावबोधफलासम्भवादक्षरावाप्तिमात्रं फलम् । न चैवं विधिवैरूप्यदोषः । यदेव किञ्चन वि-
ध्यन्तरोपयोगिस्वाध्यायसंस्काररूपेणाध्ययनेन शक्यं भावयितुं तत्सर्वमनेन भावयेदित्येकयै-
व वचनभङ्ग्योभयार्थत्वलाभात् । एवं च क्रमफलमपि सङ्गृहीतं भवति । क्रमविशेषविशि-
षृवर्णपदवाक्यसङ्घातो हि स्वाध्यायशब्दार्थः । अतोऽध्ययनविधिः क्रमविशेषविशिष्टतयैव
स्वाध्यायस्याध्ययनं विधत्ते । क्रमविशेषस्य चैतत्प्रयोजनं यत्समिदादिविधिवाक्यपाठक्रमे
ण प्रजाजाद्यनुष्ठानोपयोग्याग्नेयाग्नीषोमीयादिमन्त्रपाठक्रमेण तदनुष्ठानोपयोगि च । स्मृति
क्रमः काम्येष्टिकाण्डसमाम्नातानामैन्द्राग्न्यादीनां याज्यानुवाक्याकाण्डसमाम्नातानाम् <quote>‘उभा
वामिन्द्राग्नी आहुवध्या’</quote> इत्यादिमन्त्राणां च यथासङ्ख्यं पाठक्रमेणाङ्गाङ्गिभावः । उच्चैष्ट्वादि-
स्वरविधिषु वेदोपक्रमणे ऋगादिपदानामृग्वेदादिषु लक्षणेत्यादि । यत्र तु नैतादृशं फलम-
स्ति तत्र क्रमस्य जपयज्ञादिमात्रोपयोग इति । न चैवमध्ययनस्यार्थज्ञानादिफलान्वये तव्य-
प्रत्ययोक्तस्वाध्यायप्राधान्यभङ्गो दोषः । स्वाध्यायस्योपादेयाध्ययनगुणत्वेऽपि तस्यार्थसि-
<note>(१) एतत् ङ. पुस्तके नास्ति ।</note>
