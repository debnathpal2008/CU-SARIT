<pb n="381"/>
दिना तद्धर्मोक्तेः । न हि परमेश्वरादन्यस्मिन् सर्वज्ञत्वादिकं सम्भवति । यदुक्तं
भूतयोनित्वं जीवप्रधानयोः संभवतीति, तदयुक्तं, तयोरचेतनासर्वज्ञयोस्तत्सा-
मर्थ्याभावात् ।।
<!-- APPAYYA !-->
न च प्रकृतपरत्वेऽपि <quote>‘तपसा चीयते ब्रह्मे’</quote>त्यव्यवहितपूर्वमन्त्रप्रकृतब्रह्मपरत्वमेव स्यात् न तु
व्यवहितप्रकृताक्षरपरत्वमिति वाच्यम् । पुल्लिङ्गेन यत्पदेन नपुंसकलिङ्गब्रह्मपदोक्तपरा-
मर्शायोगात् । अक्षरस्य तु भूतयोनिशब्देनापि प्रकृतत्वात्तदभिप्रायेण पुल्लिङ्गत्वमुपपद्यते ।
न च <quote>‘तपसा चीयते ब्रह्मे’</quote>ति मन्त्रस्थिततपःशब्दविवरणार्थत्वा<quote>‘द्यः सर्वज्ञ’</quote>इति मन्त्रस्य तन्म-
न्त्रोक्तब्रह्मपरत्वमावश्यकमिति वाच्यम् । तस्यापि मन्त्रस्य <quote>‘तथाक्षरात्सम्भवतीह विश्व’</quote>मिति
तत्पूर्वमन्त्रोक्तविश्वसम्भवप्रकारविशेषविवरणार्थत्वेन त्वदुक्तरीत्यैव तन्मन्त्रोक्तब्रह्मणोऽपि त-
त्पूर्वमन्त्रोक्तभूतयोन्यक्षररूपत्वावश्यम्भावात् । तस्माद्भ‍ूतयोन्यभिप्रायेणैव पुल्लिङ्गनिर्देशः ।
एवं च भूतयोनित्वविवरणार्थं<quote>‘तथाक्षरात्सम्भवतीह विश्व’</quote>मित्यन्तो मन्त्रः तन्मन्त्रोक्तविश्वस-
म्भवप्रकारविशेषनिरूपणार्थं <quote>‘तपसा चीयते ब्रह्मे’</quote>ति मन्त्रः तन्मन्त्रोक्ततपश्शब्दविवरणार्थं<quote>‘य-
स्सर्वज्ञ’</quote>इतिमन्त्रइतिमन्त्राणामाकाङ्क्षाक्रमेणावतरणमुपपद्यते।मन्त्रत्रयाम्नातस्याक्षरात्ततस्तस्मा-
दित्यपादानपञ्चमीत्रयस्यैकार्थ्येनावतरणमप्युपपद्यते । प्रञ्चमीत्रयस्याप्यपादानपरस्यैकविषयत्व-
सम्भवे ह्यक्षरादित्यस्यैवापादानान्तरपरत्वं ततस्तस्मादित्यनयोरुपादानान्तरपरत्वमिति कल्पनं
न युक्तम् । न च तथाक्षरात्ततस्तस्मादित्यपादानपञ्चमीनामर्थैकरूप्यकृतप्रत्यभिज्ञानतस्तथा-
क्षरादक्षरात्परतः पर इति पञ्चम्योः शब्दैकरूप्यकृतं प्रत्यभिज्ञानं प्रथमोपस्थितिविषयत्वा-
त्प्रबलमिति तदनुसारेण परत्वावध्याक्षरमेव भूतयोन्यक्षरं स्यात् न ब्रह्मेति वाच्यम् । <quote>‘अ-
क्षरात्परतः पर’</quote> इत्यतः ततस्तस्मादित्यनयोः प्राक्पठितत्वेन तद्गतशब्दैकरूप्यकृतप्रत्यभिज्ञा-
नादप्यत्रत्यार्थैकरूप्यकृतप्रत्यभिज्ञानस्यैव प्राथमिकत्वादिति । ननु यदि प्रा१थमिकत्वमाद्रियेत
तदोर्णनाभिदृष्टान्तस्वारस्यप्राप्तं परिणाम्युपादानत्वं प्रधानलिङग्मगोत्रत्वादिकं जीवलिङ्गं च
सर्वज्ञत्वादितः प्रबलमिति तदनुसारेण प्रधानं जीवो वा भूतयोन्यक्षरमिति निश्चिते तत्रान-
न्वयि सर्वज्ञत्वादिकमगत्याक्षरात्परतः परं योजनीयमित्याशङ्कामनुवदति—<pratika>यदुक्तमिति ।</pratika>
<pratika>अचेतनासर्वज्ञयोरिति ।</pratika> अयं भावः । ऊर्णनाभ्यादिदृष्टान्तैः प्रधाने सम्भवत्परिणाम्युपा-
दान्तवं न लभ्यते किं तु प्रधानादिव्यावृत्तं सकलप्रपञ्चसृष्टिपालनसंहारकर्तृत्वमभिन्ननिमि-
त्तोपादानत्वं तथात्वेऽपि प्रपञ्चदोषैरस्पृष्टत्वं चेत्येतत्सर्वं लभ्यते । तथा हि---<pratika>प्रथमदृष्टान्तेन</pratika>
तावदूर्णनाभिः स्वशरीरैकदेशभूतया लालया तंतुमिव परमेश्वरः स्वशक्तिशकलेन प्रपञ्चं
सृजति संहरति चेति लभ्यते । तथासत्यूर्णनाभिवियोगेन तल्लालासृष्टतन्तोरिव परमेश्वरपृ-
थग्भावेनापि प्रपञ्चस्य कदाचिदवस्थि२तिः स्यादिति शङ्कायां द्वितीयदृष्टान्तः । तेनौषधीनां
पृथिव्यपृथक्सिध्द्या पृथिव्येकदेशत्ववत्प्रपञ्चस्य परमेश्वरापृथग्भावसिध्द्या तदेकदेशत्वमिति
तस्य सर्वोपादानत्वं लभ्यते । तर्हि यथा पुरुषस्य स्वशरीरैकदेशो हस्तपादादिर्यत्नेन परिपा-
लनीयः तस्मिन्कदाचिदुपहन्यमाने तदुपादानसृजिवतः पुरुषस्य दुःखित्वं च तथा परमेश्व-
रस्य स्वशरीरभूतशक्त्येकदेशः प्रपञ्चोऽवश्यं परिपालनीयः तस्मिन्कदाचिदुपहन्यमाने तस्य
<note>(१) प्राथमिकत्वमाकस्मिकमाद्रियेत’ इति च. पाठः ।</note> <note>(२) <quote>‘स्थितिरस्त्वित्याशङ्कायाम्’</quote> इति-च पाठः ।</note>
