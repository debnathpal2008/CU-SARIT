<pb n="347"/>
<head>नयमणिमालायाम्</head>
<head>अथात्रधिकरणम् ।। ३ ।।</head>
<sutra>सू॰ । अत्ता चराचरग्रहणात् ।। ९ ।। प्रकरणाच्च ।। १० ।।</sutra>
<lg><l>अत्ता चराचरस्य स्यात्कश्चित्तामसश्शिवादन्यः । न हि स समानुग्रहकृद्धोरां हिसां वितन्वीत ।। ३८ ।।</l></lg>
<lg><l>शंकर एव तदन्यो न कश्चिदपि सकलसंहृतौ शक्तः । हिंसाप्यनुग्रहः स्याद्व्रणगदिनां शस्त्रवैद्यकवत् ।। ३९ ।।</l></lg>
<head>इति अत्त्रधिकरणम् ।। ३ ।।</head>
<head>सूत्रार्थचन्द्रिकायाम्</head>
<head>अथ अत्रधिकरणम् ।। २ ।। श्रीकण्ठमते तु ।। ३ ।।</head>
<sutra>सू॰ । अत्ता चराचरग्रहणात् ।। ९ ।। प्रकरणाच्च ।। १०।।</sutra>
<p><pratika>भगवत्पादमते</pratika>, अस्य कठवल्ल्यां श्रूयमाणं <quote>‘यस्य ब्रह्म च क्षत्रं चोभे भवत ओदनः । मृत्युर्यस्योपसेचनं क इत्था
वेद यत्र सः ।’</quote> इति वाक्यं विषयः । अत्र कश्चिदोदनोपसेचनसंसूचितोऽत्ता प्रतीयते । त्रयाणां चाग्निजीवपरमात्मनामस्मि-
न्ग्रन्थे प्रश्नोपन्यासोपलब्धेर्विशेषानवधारणात् स किमग्निरुत जीव आहोस्वित्परमात्मेति संशयः । <quote>‘अग्निरन्नाद’</quote> इति श्रुतिप्र-
सिद्धिभ्यामग्निरत्ता स्यात् । अत <quote>‘तयोरन्यः पिप्पलं स्वाद्वत्ती’</quote>ति दर्शनात् जीवो वात्ता स्यात् । <quote>‘अनश्नन्नन्यो अभिचाकशीति’</quote>
इति दर्शनान्न परमात्मात्ता भवितुमर्हति इति पूर्वः पक्षः । सिद्धान्तस्तु परमात्मैवात्ता । कुतः । <pratika>चराचरग्रहणात्</pratika>=चरा-
चरयोः स्थावरजङ्गमयोर्मृत्यूपसेचनयुक्तयोरद्यत्वेनास्मिन्वाक्ये <pratika>ग्रहणात्</pratika>=श्रवणात् । न हि परमात्मानं सर्वसंहृर्तारमृतेऽन्यस्य
कस्यचिच्चराचरात्तृत्वं संभवतीत्यर्थः । <quote>‘अनश्न’</quote>न्नित्येतद्ब्रह्मणः कर्मफलभोगप्रतिषेधकं न विकारसंहारप्रतिषेधकमित्यतः परमात्मनो
नात्तृत्वानुपपत्तिः । प्रसिद्धं हि ब्रह्मणः सृष्टिस्थितिसंहारकारणत्वं सर्वेषु वेदान्तेषु ।।</p>
<p>इतश्च परमात्मैवात्तेत्याह---<pratika>प्रकरणाच्च ।। १० ।।</pratika> <quote>‘न जायते म्रियते वा विपश्चि’</quote> दित्यादिना परमात्मनः <pratika>प्रकरणात्</pratika>
प्रकृतत्वात् <quote>‘क इत्था वेद यत्र सः’</quote> इति दुर्विज्ञेयत्वरूपासाधारणलिङ्गाच्चेत्यर्थः ।। १० ।।</p>
<p><pratika>श्रीकण्ठमते, अत्ता चराचरग्रहणात् ।। ९ ।।</pratika> विषयवाक्यं समानमेव । मृत्यूपसचेनमिलितब्रह्मक्षत्रोपलक्षितनि-
खिलचिदचित्प्रपञ्चभोक्तृतया श्रूयमाणः परमेश्वरो वा संहाररुद्रो वेति संशयः । परमकारुणिकस्य सर्वानुग्राहकस्य परमेश्वरस्य
सकलभक्षकत्वानौचित्यात् तथा सर्वसंहर्तृत्वाभ्युपगमे तामसत्वापत्त्या नित्यशुद्धस्य निरवधिकमङ्गलगुणाकरस्य तस्याज्ञानतमोमोह-
क्रोधादिकामङ्गलगुणसंकरप्रसंगात् स्वरूपलक्षणभूतसर्वज्ञत्वनित्यतृप्तत्वादीनामानर्थक्यापाताच्च ब्रह्मणोऽन्य एतादृशगुणः संहागरुद्रो
ऽत्ता भवितुमर्हतीति पूर्वः पक्षः । अथर्वशिरसि <quote>‘तस्मा उपसंहर्त्रे महाग्रासाय वै नमो नमः’</quote> इति परमेश्वरस्य सर्वसंहर्तृभावस्य
श्रवणात् क्रोधादिमूलकस्य तमोगुणस्य प्राकृतधर्मत्वात् <quote>‘समस्तसाक्षिं तमसः परस्ता’</quote>दिति ज्ञानवैराग्याद्यव्ययदशकाधिष्ठानस्य तस्य
तमःपरत्वश्रवणात् परिच्छिन्नशक्तेरन्यस्य सकलचराचरसंहरणसामर्थ्याभावाच्च निखिलचराचरप्रपञ्चभोक्ता परमेश्वर एवेति
सिद्धान्तः ।।</p>
<p><pratika>सू॰ ।। प्रकरणाच्च ।। १०।।</pratika> <quote>‘महान्तं विभुमात्मानं मत्वा धीरो न शोचति । नायमात्मा प्रवचनेन लभ्य’</quote> इतीदं
परमेश्वरस्यैव प्रकरणम् । अतश्च परमेश्वरस्सर्वसंहर्ता नान्य इति सिद्धम् ।। १० ।।</p>
<p><pratika>रामानुजमते, ।।सू॰।। अत्ता चराचरग्रहणात् ।।९।। प्रकरणाच्च ।।१०।। गुहां प्रविष्टावात्मानौ हि तद्द-
र्शनात् ।। ११ ।। विशेषणाच्च ।। १२ ।।</pratika> इति चतुस्सूत्रात्मकमिदमधिकरणमिति विशेषः । विषयवाक्यं समानमेव ।
पूर्वाधिकरणस्यान्तिमसूत्रे परमात्मा न भोक्तेत्युक्तम् । तर्हि सर्वत्र भोक्तृतया प्रतीयमानो जीव एव स्यादित्याशंक्याह—<pratika>अत्ता
चराचरग्रहणात् ।। १ ।।</pratika> अत्र अत्ता जीवो वा परमात्मा वेति संदेहः । कर्मनिमित्तस्य भोक्तृत्वस्य परमात्मन्यसंभवात्
जीव एवात्ता इति पूर्वः पक्षः । कृत्स्नचराचरात्तृत्वस्य परमात्मन्येव संभवात् ईदृशजगदुपसंहाररूपभोक्तृत्वस्य कर्मनिमि-
त्तभोक्तृत्वस्य च विलक्षणत्वाच्च अत्ता परमात्मैवेति सिद्धान्तः ।।<pratika>सू॰ ।। प्रकरणाच्च</pratika> ।। १० ।। अस्यार्थः श्रीकण्ठमतवदेव ।।
अतश्चात्ता परमात्मैव ।। ननु समानप्रकरणे <quote>‘ऋतं पिबन्ता’</quote>विति मन्त्रे कर्मफलभोगरूपऋतपानकर्तृर्जीवस्यैव सद्वितीयस्याभि-
धानात् कर्मफलभोगस्य परमात्मन्यसंभवात् द्वितीयेन जीवोपकरणभूतयोर्बुद्धिप्राणयोरन्यतरेण भाव्यमित्यतः पूर्वप्रस्तुतोऽत्तापि
स एव भवितुमर्हति इत्याशंक्याह—<pratika>गुहां प्रविष्टाविति</pratika> । <quote>‘ऋतं पिबन्तौ सुकृतस्य लोके गुहां प्रविष्टौ परमे परार्ध्ये ।’</quote> इति
मन्त्रे न प्राणजीवौ बुद्धिजीवौ वा उच्येते अपि तु जीवपरमात्मानौ हि तथा व्यपदिश्येते । कुतः । <pratika>तद्दर्शनात्</pratika>=अस्मिन्प्रकरणे
जीवपरयोरेव गुहाप्रवेशव्यपदेशदर्शनात् । एवं च <quote>‘ऋतं पिबन्ता’</quote>विति व्यपदेशश्छत्रिन्यायेन वा प्रयोज्यप्रयोजकभावेन
वा तयोरुपपद्यते । इति भावः ।</p>
