<pb n="053"/>
<p><pratika>वैषम्येत्यादि । वैषम्यनैर्घृण्ये</pratika>=ईश्वरस्य जगत्सृष्टौ देवादिवैषम्यप्रयुक्तपक्षपातो दुःखप्रदजगत्सर्गे नैर्घृण्यं च <pratika>न</pratika>=
न संभवतः । कुतः । <pratika>सापेक्षत्वात्</pratika>=तस्य क्षेत्रज्ञकर्मसापेक्षत्वात् । <pratika>तथाहि दर्शयति</pratika>=<quote>‘साधुकारी साधुर्भवति पापकारी
पापो भवती’</quote>ति श्रुतिः क्षेत्रज्ञानां देहादियोगं तत्तत्कर्मसापेक्षं दर्शयति हि । इति <pratika>।। सू ।। न कर्माविभागादिति चे-
न्नानादित्वादुपपद्यते चाप्युपलभ्यते च ।।</pratika> इतीदमेकं सूत्रम् । कर्म सृष्टेः प्राक् <pratika>न</pratika> विद्यते । कृतः । क्षेत्रज्ञाभावात् ।
तदभावश्च <pratika>अविभागात्</pratika>=<quote>‘सदेव सोम्येद’</quote> मित्यवधारणावगतादविभागात् इति चेत् <pratika>न</pratika> । <pratika>अनादित्वात्</pratika>=क्षेत्रज्ञानां
तत्तत्कर्मप्रवाहाणां च अनादित्वात् । <pratika>उपपद्यते च</pratika>=क्षेत्रज्ञस्वरूपानादित्वेऽपि नामरूपविभागाभावादविभागश्रुतिरित्यर्थः ।
<pratika>उपलभ्यते च</pratika>=श्रुतिस्मृत्योः क्षेत्रज्ञानामनादित्वमित्यर्थः ।। अन्तिमसूत्रार्थस्तु श्रीकण्ठमतादविशिष्टः <pratika>।। अस्मिन्पादे</pratika>
सूत्राणि <pratika>षट्‌त्रिंशत् ।। ३६ ।। अधिकरणानि दश ।। १० ।।</pratika></p>
<head>इति रामानुजमते प्रयोजनवत्त्वाधिकरणम् ।। १० ।।</head>
<p><pratika>आनन्दतीर्थमते</pratika>, अत्र शांकरमतवद्योगविभागेन सूत्रत्रयात्मकमिदं वैषम्यनैर्घृण्याधिकरणमन्तिमं सूत्रं त्वधिकरणा-
न्तरमिति विज्ञेयम् ।। संदेहपूर्वपक्षसिद्धांतादिकं प्रायः पूर्वस्मादविशिष्टम् । सूत्रार्थवर्णनप्रक्रियायां परमस्ति कियानिव भेदः ।
<pratika>वैषम्यनैंर्घृण्ये न</pratika> स्तः । कुतः । <pratika>सापेक्षत्वात्</pratika>=ईश्वरस्य कर्मापेक्षावत्त्वाभ्युपगमात् । तत्कुतः । <pratika>हि</pratika>=यस्मात् <quote>‘पुण्येन पुण्य’</quote>
मितिश्रुतिः <pratika>तथा दर्शयति</pratika>=प्रतिपादयति तस्मादित्यर्थः ।।</p>
<p><pratika>सू ।। न कर्माविभागादिति चेन्नानादित्वात् ।।</pratika> ईशेनापेक्षणीयं यत्कर्म तदेव कर्म नास्ति । कुतः । <pratika>अवि-
भावात्</pratika>=तस्य कर्मणः अस्वतंत्रवस्तुभ्योऽविभक्तत्वात् । अस्वतंत्रत्वादिति यावत् । तथा च स्वाधीनकर्मापेक्षया वैषम्या-
देरपरिहार <pratika>इति चेन्न</pratika> । कुतः । <pratika>अनादित्वात्</pratika>=कर्मपरंपराया अनादित्वादित्यर्थः ।। तथा चेश्वरः पूर्वपूर्वमपेक्ष्योत्तरोत्तर-
कर्म जीवेन कारणतीत्यङ्गीकारे कर्मणोऽपेक्षणीयत्वापत्तेर्नोक्तदोष इति भावः ।।</p>
<p><pratika>सू ।। उपपद्यते चाप्युपलभ्यते च ।।</pratika> ईश्‍वरस्य कर्मापेक्षायामपि <pratika>उपपद्यते च</pratika>=स्वातंत्र्यं युज्यत एव । कर्मणः
स्वाधीनत्वात् । ननु तर्हि स्वाधीनकर्मसापेक्षत्वकृतवैषम्यापात इत्यत आह---<pratika>उपलभ्यते च</pratika>=<quote>‘स कारयेत्पुण्यमथापि
पापं न तावता दोषवानीशितापि ।’</quote> इति श्रुत्या तादृशवैषम्यमदोषत्वेन ज्ञायते चेत्यर्थः ।।</p>
<head>इत्यानन्दतीर्थमते वैषम्यनैर्घृण्याधिकरणम् ।। १० ।।</head>
<head>अथ सर्वधर्मोपपत्त्यधिकरणम् ।। ११ ।।</head>
<p><pratika>सू ।। सर्वधर्मोपपत्तेश्च ।। ३८ ।।</pratika> अत्र विष्णोस्सर्वगुणपूर्णत्वं युक्तं न वेति संदेहे न विष्णोः सर्वगुणपूर्गत्वं युक्तम् ।
चेतनत्वात् जीववत् इति <pratika>पूर्वपक्षः । सिद्धांतस्तु</pratika> गुणदोषाभाववत्त्वरूपाणां <pratika>सर्वेषां धर्माणाम् उपपत्तेः</pratika>=स्वातं-
त्र्यादिना ब्रह्मणि युक्तत्वात् । एवंरूपसर्वधर्मोपपादकश्रुतेश्चेति समुच्चयार्थकश्चशब्दः । न तस्य गुणपूर्णत्वे युक्तिविरोधश्शं-
कनीय इति ।। अस्मिन्मते अत्र पादे <pratika>एकादशाधिकरणानि ।। ११ ।। सूत्राणि तु अष्टत्रिंशत् ।।</pratika></p>
<lg><l>इत्यानन्दतीर्थमते सर्वधर्मोपपत्त्यधिकरणम् ।। ११ ।।</l></lg>
<lg><l>यं प्रासूत विशुद्धशीकमनघं वृद्धांतिकाख्या सती
यं मृत्युंजयशर्मणो बुधमणेर्भाग्यं विदुस्साधवः ।</l>
<l>वाधूलान्वयजन्मनोऽस्य सुधियो हालास्यनाथाह्वय-
स्येयं सत्कृतिरेधतामिह चतुर्भाष्यानुगा चन्द्रिका ।।</l></lg>
<lg><l>सूत्रार्थचन्द्रिकायामविरोधाख्ये द्वितीयकेऽध्याये । स्मृत्यविरोधापादक आद्यः पादोऽयमभ्यगात्पूर्तिम् ।।</l></lg>
<lg><l>आद्ये मतत्रयेऽपि स्मृत्यविरोधाभिधानतः प्रथितः । मध्वाचार्यमते तु प्रोक्तो युक्त्यविरोधपादशब्देन ।।</l></lg>
<head>इति हालास्यनाथकृतौ सूत्रार्थचन्द्रिकायां द्वितीयस्याध्यायस्य प्रथमः पादः ।। २ ।। १।।</head>
