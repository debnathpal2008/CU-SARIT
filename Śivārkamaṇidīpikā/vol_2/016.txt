<pb n="016"/>
<p><pratika>सिद्धान्तस्तु—सू ।। दृश्यते तु ।। ६ ।।</pratika> तुशब्दः पूर्वपक्षनिरासार्थः । यदुक्तं चेतनविलक्षणं जगन्न तत्प्रकृतिकमिति ।
तन्न । चेतनात्पुरुषात्तद्विलक्षणानां नखलोमादीनामचेतनानाम् अचेतनाच्च गोमयाच्चेतनवृश्चिकादीनामुत्पत्तिर्यतो दृश्यते अत
इत्यर्थः ।।</p>
<p>असत्कार्यवादप्रसङ्गमाशङ्क्य निराचष्टे—<pratika>सू ।। असदिति चेन्न प्रतिषेधमात्रत्वात् ।। ७ ।।</pratika> ननु तर्हि चेतनस्य
नामरूपादिहीनस्य अचेतननामरूपादिमज्जगद्धेतुत्वे उत्पत्तेः पूर्वं जगदसदेव स्यादिति चेत् । न । कुतः । <pratika>प्रतिषेधमात्र-
त्वात्</pratika>=<quote>‘असत्स्या’</quote>दिति योऽयं प्रतिषेधः तन्मात्रत्वात् । न तु तस्य प्रतिषेध्यमस्तीत्यर्थः । कार्यसत्तायाः कारणाव्यतिरेकात्
स्थितिदशायामिवोत्पत्तेः पूर्वमपि ब्रह्मात्मकमेवेदं जगदिति भावः ।।</p>
<p>जगद्ब्रह्मणोरुक्तं कार्यकारणत्वमसहमानश्चोदयति—<pratika>सू ।। अपीतौ तद्वत्प्रसङ्गादसमञ्जजम् ।। ८ ।।</pratika> शुद्धत्वादिगुणकं
ब्रह्म जगदुपादानमित्यसमञ्जसम् । कुतः <pratika>अपीतौ</pratika>=प्रलयकाले । <pratika>तद्वत्प्रसङ्गात्</pratika>=कार्यवत् कारणस्यापि ब्रह्मणोऽशुद्धत्वादि-
प्रसङ्गादित्यर्थः । अतः जगद्ब्रह्मणोरुक्तं कार्यकारणत्वमसमञ्जसमित्यर्थः । एवमाक्षेपे परिहरति—<pratika>सू ।। नतु दृष्टान्तभावात्
।। ९ ।।</pratika> तुशब्द एवकारार्थः । पूर्वोक्तमसामञ्जस्यं नास्त्येव । कुतः । <pratika>दृष्टान्तभावात्</pratika>=कार्यं कारणे लीयमानं स्वधर्मेण
कारणं न दूषयतीत्यस्मिन्नर्थे शतशो मृद्धटादीनां दृष्टान्तानां सत्त्वादित्यर्थः ।। इत्थं स्वपक्षे दोषान्परिहृत्य तानेव परपक्षे
निरूपयति—<pratika>सू ।। स्वपक्षदोषाच्च ।। १० ।।</pratika> जगद्ब्रह्मणोः विलक्षणत्वात्प्रकृतिविकारभावानुपपत्तिः उत्पत्तेः प्राक् जगतोऽ-
सत्त्वप्रसङ्गः प्रलये कार्यवत्कारणस्यापि ब्रह्मणोऽशुद्धत्वादिप्रसङ्गः इति सांख्येनास्मत्पक्षे ये दोषा उद्भावितास्ते शब्दादिही-
नात्प्रधानाच्छब्दादिमतो विलक्षणस्य जगत उत्पत्तिमङ्गीकुर्वतां सांख्यानामपि समानाः । वस्तुतः प्रपञ्चसत्यत्ववादिनां
सांख्यानां मत एवैते दोषाः नानिर्वचनीयवादिनामस्माकं मते इति भावः ।।</p>
<p>इतश्च न केवलेन तर्केण वैदिकसस्मन्वयो विरुध्यत इत्याह—<pratika>सू ।। तर्काप्रतिष्ठानादप्यन्यथानुमेयमिति चेदेवम-
प्यनिर्मोक्षप्रसङ्गः ।। ११ ।।</pratika> एकेन तार्किकेणानुमितोऽप्यर्थोऽन्येन श्रेष्ठतरेणान्यथा नीयत इति केवलस्य <pratika>तर्कस्य
अप्रतिष्ठानादपि</pratika>=अप्रतिष्ठितत्वाच्च । न तेन समन्वयविरोधशङ्केत्यर्थः । कस्यचित्तर्कस्याप्रतिष्ठितत्वेऽपि कस्यचित्प्रतिष्ठि-
तत्वसंभवात् <pratika>अन्यथानुमेयमिति चेत्</pratika>=अप्रतिष्ठिततर्कादन्येन प्रकारेण प्रतिष्ठिततर्केण समन्वयविरोधादिकमनुमेय-
मिति चेत् अत्र समाधत्ते—<pratika>एवमपि</pratika>=अन्यत्र तर्कस्य प्रतिष्ठितत्वेऽपि प्रकृते लिङ्गादिहीने ब्रह्मणि वेदनिरण्क्षेस्य तर्कस्या-
प्रतिष्ठितत्वदोषादविमोक्षप्रसंगः । यद्वा । <pratika>एवमपि</pratika>=महतां कपिलकणादादीनां परस्परविप्रतिपन्नैरागमनिरपेक्षैस्तर्कैस्तत्त्व-
निर्णयाभावादविमोक्षप्रसङ्गः । मोक्षाभावः प्रसज्येत । तस्मादागमविरोधो तर्कोऽप्रमाणमिति न तेन विरोध इति भावः ।।</p>
<head>इति भगवत्पादमते नेविलक्षणत्वाधिकरणम् ।। ३ ।।</head>
<p><pratika>श्रीकण्ठमते</pratika> <quote>‘न विलक्षणत्वा’</quote>दित्यादिचतुःसूत्रात्मकमिदं न विलक्षणत्वाधिकरणम् <quote>‘अपीतौ तद्वत्प्रसङ्गा’</quote>दित्यादिका
तर्काप्रतिष्ठाना’दिति योगविभागवती अपिशब्दवर्जिता पञ्चसूत्री अधिकरणान्तरमित्यस्ति विशेषः । नविलक्षणत्वाधिकर-
णीयं संदेहपूर्वपक्षादिकं भगवत्पादीयमतादविशिष्टम् । सूत्रार्थश्चाविशिष्ट एव प्रायशः । <quote>‘असदिति’</quote> सूत्रार्थवर्णने परं
<pratika>‘प्रतिषेधमात्रत्वात्</pratika>=वैलक्षण्य <ref>(सालक्षण्य)</ref> नियमप्रतिषेधमात्रविषयत्वाच्छ्रुतेः’ इति व्याख्याय <quote>‘कार्यकारणयोर्जगद्ब्रह्मणो-
र्वस्त्वेकता न हीयत एवे’</quote>त्युक्तम् ।। ३ ।।</p>
<head>अथापीतौ तद्वत्प्रसङ्गाधिकरणम् ।। ४ ।।</head>
<p><pratika>सू ।। अपीतौ तद्वत्प्रसङ्गादसमञ्जसम् ।। ८ ।।</pratika> सत्कार्यवादेन जगद्ब्रह्मणोर्वस्त्वेक्त्वाभ्युपगमे वैदिक समन्वयस्य
<quote>‘तर्कबाध्यत्वमस्ति न वेति संदेहः । <pratika>अपीतौ</pratika>=प्रलये । <pratika>तद्वत्</pratika>=स्थितिकाल इव । <pratika>प्रसङ्गात्</pratika>=चेतनाचेतनरूपप्रपञ्चधर्माणां
विकाराज्ञानादीनां दोषाणां ब्रह्मण्यपि प्रसक्तेः ब्रह्मकारणवादिमतमसमञ्जसमिति <pratika>पूर्वपक्षः</pratika> । सिद्धान्तमाह—<pratika>सू ।। न तु-
दृष्टान्तभावात् ।। ९ ।।</pratika> पूर्वोक्तमसामञ्जस्यं <pratika>न तु</pratika>=सिद्ध्यति । कुतः । <pratika>दृष्टान्तभावात्</pratika>=सकलचेतनाचेतनप्रपञ्चशरी-
रकस्य परब्रह्मणः शिवस्य कारणतया कार्यतया चावस्थानस्य श्रुतिपुराणाभ्यामभ्युपगमे गुणदोषव्यवस्थायां दृष्टान्तसद्भा-
वात् वैदिकसमन्वयस्य सामञ्जस्यमसमञ्जसं न भवतीत्यर्थः । यथा मनुष्यादीनां बालत्वयुवत्वस्थविरत्वादिभावेऽपि बालत्वादय-
श्शरीर एव सुखादयस्त्वात्मन्येव तथा शरीरभूतचेतनाचेतनप्रपञ्चगता अज्ञानविकारादयो दोषाः शरीरभूते प्रपञ्च’</quote> एव तिष्ठन्ति
निरवद्यत्वसार्वंज्ञ्यादयो गुणास्तु आत्मभूते परमेश्वर एव । तस्मादेवं दृष्टान्तसद्भावात्पूर्वोक्तं श्रुत्यसामञ्जस्यं नास्त्येवेति भावः ।
<pratika>सू ।। स्वपक्षदोषाच्च ।। १८ ।।</pratika> चकार एवकारार्थः । केवलतर्कावलंबने <pratika>स्वपक्ष एव</pratika>=प्रधानकारणवाद एव । <pratika>दोषात्</pratika>=
निर्विकारपुरुषसान्निध्येन प्रकृतिप्रवृत्तौ सत्यामन्यत्रान्यधर्मानुसंधानरूपाध्यासस्य निर्विकारे पुरुषेऽनुपपन्नत्वात् अचेतनायां
प्रकृतौ चानुसंधानरूपाध्यासस्यैवाप्रसक्तेश्च अन्योन्यधर्माध्यासरूपसंसारस्यैवासंभवेन दोषसंभवात्प्रधानकारणवाद एव
