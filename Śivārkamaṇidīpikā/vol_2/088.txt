<pb n="088"/>
काशेऽप्याधारत्वानाधारत्वव्यवस्थार्थमवच्छेदकत्वेनालोकप्रदेशापेक्षणमावश्यकमित्यपि श-
ङ्का निरस्ता । क्लप्तैः प्रागाद्युपाधिभिस्तदवच्छेदोपपत्तेः । न च प्राग्भागेऽवकाशोऽस्तीत्यादि-
व्यवहारदर्शनेनावकाशात्मकादाकाशादप्यन्यस्तदाधारो देशः स्यादिति वाच्यम् । तत्रावका-
शशब्दस्याभिमतमूर्त्तद्रव्यावस्थानविरोधिमूर्तद्रव्यांतरनिरोधाभावपरत्वात् । अत एव प्राग्भा-
गेऽवकाशोऽस्ति न प्रत्यग्भागे भुञ्जानैर्बाह्मणैर्निबिड इति क्वचिद्देशभेदेऽवकाशनिषेधोऽपि
दृश्यते । एवं च मूर्त्तद्रव्याभावरूप एवावकाशस्तत्तदुपाध्यवच्छिन्नः प्रागादिव्यवहारालम्बनं
स्यादित्यपि शङ्का निरवकाशा । तस्य देशाधेयत्वेन प्रतीतेः प्राग्भागेऽवकाशो नास्ति तत्र
<quote>‘नीरंध्रमासते द्विजा’</quote> इत्यावरणाभावरूपावकाशप्रतिषेधेऽपि प्रागादिदेशसत्त्वव्यवहाराच्च ।
न चैवमावरणाभावरूपावकाशस्येव प्राग्भागादिरूपदेशस्यापि देशाधेयत्वेन प्रतीतिरस्ति
येन ततोऽपि व्यतिरिक्तो देशः सिद्ध‍येत् । अयं प्राग्देशः अयं प्रत्यग्देशः इत्यादिरेव
हि व्यवहारः न त्वस्मिन्देशे प्राग्देशः इत्यादिरूपः । इहाकाश इति प्रतीतेस्तद्व्यतिरिक्तो देशः
स्यादिति चेन्न । लौकिकानामाकाशप्रतीतेरुपरितलवद्द‍ृश्यमाने परितश्चावाङ्मुखेन्द्रनीलमहा-
कटाहवदवभासमाने मेरुशिखरप्रभाविशेषत्वेनागमसिद्धे नीलद्रव्य एव व्यवस्थितत्वात्
तस्य देशविशेषाधेयत्वेन प्रतीतावपि विरोधाभावात् देशरूपस्याकाशस्य व्याप्तस्येदानीमिह घट
इत्यादिप्रतीतिषु कालवत्पदार्थविशेषणत्वेन विषयत्वं विना क्वचिदपि लौकिकप्रतीतौ स्वातं-
त्र्येण विषयत्वाभावात् । तांत्रिकैः स्वस्वकल्पितमर्यादानुसारेण नियमितायाः प्रतीतेरर्थ-
तत्वाव्यवस्थापकत्वात्।तस्मादिदं भाष्यमाकाशे श्येनादिपतनाद्याधारदेशावगाहिप्रत्यक्षप्रमा-
णोपन्यासपरमिति तावदुपपद्यते । अत एव भाष्ये <quote>‘श्येनादिपतनदेशत्वेने’</quote> ति देशग्रह-
णम् । एवमनुमानप्रमाणोपन्यासपरमिदं भाष्यमित्यप्युपपद्यते । न च निबिडमूर्त्तद्रव्याभावे-
नार्थांतरम् । तदतिरिक्तदेशानंगीकारे यत्रैकः श्येनः पतति तत्रैव श्येनांतरस्यापि पतन-
प्रसंगात् । समीपे मूर्त्तद्रव्याभावसत्त्वात् तत्र स नास्तीति चेत् सत्यम् । यत्र नास्तीत्युच्यते
स एवाकाशाख्यो देशः सिद्ध‍येत् । आलोकोऽन्धकारो वा स देशः स्यादिति चेन्न । तदुभयाति-
रिक्तस्यापि देशस्यानंगीकारे यत्र प्रदीपालोकमण्डलमवतिष्ठते तत्राऽपि तमःप्रसरणप्रसंगात् ।
आलोकाभावमपेक्ष्य तमः प्रसरति स नास्तीति चेद्यत्र नास्तीत्युच्यते स ताभ्यामप्यन्यो
देशः सिद्ध‍यन् आकाशः पर्यवस्येदित्येषा दिक् । तस्माद्युक्तमिदं भाष्य <quote>‘मबाधितप्रती-
तिसिद्धत्वादस्य शेनादिपतनदेशत्वेने’</quote> ति । प्रसंगागतमाकाशस्यावस्तुत्वनिराकरणमवसि-
तम् । प्रकृतं क्षणिकत्वनिराकरणमनुवर्तते । अत्रेयं शंका समुन्मिषति । प्रत्यक्षानुमानसि-
द्धं भावानां क्षणिकत्वं प्रतिक्षेप्तुमशक्यम् । प्रत्यक्षं तावद्वर्तमानवस्तुविषयमवर्तमानादती-
तात् पूर्वक्षणवार्त्तिनोऽनागताच्चोत्तरक्षणवर्त्तिनः स्वविषयं व्यावृत्तमवगमयति यथा
नीलो घट इति ज्ञानं स्वविषयमरुणादिव्यावृत्तम्।तथानुमानमपि घटादिः क्षणिकः अर्थक्रिया-
कारित्वात् शरीरादिवत् व्यतिरेकेण तुच्छवत् । न चान्वयदृष्टांतासिद्धिः । शीर्यते हि
प्रतिक्षणं शरीरम् । तथाहि—जातमात्रस्य शिशोः शरीरं प्रतिदिवसमुपचितपरिमाणमनुभूयते ।
तदनुभवो वर्षधारापूर्यमाणतटाकस्येव सूक्ष्मतमसूक्ष्मतरादिप्रणाडिकया क्रमोपचितदर्शन-
योग्यपूर्वपरिमाणवैलक्षण्यस्थूलपरिमाणविषयतयैव समर्थनीयः । न तु झटिति मृत्पिण्डद्व-
यसंयोजनेन जातस्य महामृत्पिण्डस्येव उक्तप्रणाडीनिरपेक्षोत्पत्तिकमहापरिमाणविषयतया ।
