<pb n="439"/>
<p>अथ तदधिगमाधिकरणम् ।। ९ ।।
<sutra>सू ।। तदधिगम उत्तरपूर्वाघयोर श्लेषविनाशौ तद्व्यपदेशात् ।। १३ ।।</sutra>
पूर्वत्र प्रकर्षेणापापानामुपासकानां ब्रह्मस्वरूपं प्रकाशत इति सोपपत्तिकमुप-
पादितम् । तदिहोपासकस्य पापक्षयोऽस्ति न वेति संशयः । किं तावत् प्राप्तम् ?
उपासकानामपि भोगमन्तरेण पापक्षयो न भवति, <quote>‘नाभुक्तं क्षीयते कर्म कल्प-
कोटिशतैरपि’</quote> इति वचनात् । भोगाय शरीरापत्तौ पुनरपि कर्मापत्तिरिति न
मोक्षावसरः । इत्येवं प्राप्ते ब्रूमः---क्षीयते पापं कर्मोपासकानामिति । कथम् ?
उपासने प्रारब्धे तत्सामर्थ्यादेव पूर्वाघनाशः उत्तराघाश्लेषश्च भवति । तथा हि
व्यपदिश्यते । ‘तद्यथेषीकातूलमग्नौ प्रोतं प्रदूयेतैवं हास्य सर्वे पाप्मानः प्रदू-</p>
<!-- APPAYYA !-->
<head>अथ तदधिगमाधिकरणम् ।। ९ ।।</head>
<p><pratika>सू॰ ।। तदधिगम उत्तरपूर्वाघयोरश्लेषविनाशौ तद्व्यपदेशात् ।। १३ ।।</pratika> सङ्गतिमाह
---<pratika>पूर्वत्रेति</pratika> । पूर्वाधिकरणोपात्तं <quote>‘याते रुद्रे’</quote>ति मन्त्रे <quote>‘अपापकाशिनी’</quote>त्यनेनोपासकानां
पापक्षय उक्तः । स न संभवतीत्याक्षिप्य समाधीयत इत्यर्थः । ननु पूर्वाधिकरणे
परं <quote>‘याते रुद्रे’</quote>ति मन्त्रोऽन्तिमप्रत्ययसद्भावे प्रमाणत्वेनोदाहृतः । सूत्रोपात्ते <quote>‘त्वहरहर्वा
एवं वि’</quote>दित्यादिविषयवाक्ये पापक्षयोक्तिर्नास्तीति नेयं सूत्रकाराभिप्रेता सङ्गतिरिति चेत्
उच्यते । पूर्वाधिकरणसूत्रे प्रायणपर्यन्तं विद्यानुष्ठेयेत्युक्त्यैव <quote>‘स यो हवै तद्भगवन्मनुष्येषु
प्रायणान्तमोङ्कारमभिध्यायीत अहरहर्वा एवं वित्स खल्वेवं वर्तय’</quote>न्नित्यादिवाक्यानि तत्र
प्रमाणत्वेन सूचितानि । विद्याविशेषाम्नातानामेतेषां वाक्यानामाप्रायणमनुष्ठानस्य /?/
विद्यासाधारण्ये कथमर्थादपि पर्यवसानमित्याकाङ्क्षायां तदुपपादको हेतुस्तत्रापि हि दृ/?/
मिति सूत्रशेषेणोक्तः । हि यस्मात्तत्रापि प्रायणदशायामपि दृष्टं दृष्टिः ब्रह्मसाक्षात्कारा-
ऽस्ति । तस्मात्तत्सिद्ध्यर्थं विद्यानुवृत्तिरपेक्षितेत्यपेक्षानुसारेण दृष्टं वाक्यानामर्थतः सर्व-
विद्याविषयत्वपर्यवसानमिति तस्यार्थः । तेन सूत्रशेषेण प्रायणदशायां साक्षात्कारसद्भा-
वप्रतिपादनात्तत्र <quote>‘या ते रुद्रे’</quote>त्यन्तिमप्रत्ययप्रार्थनामन्त्रः प्रमाणमिति सूचितम् । तदेव
भाष्ये विशदीकृतमिति सूत्रकाराशयस्थैवेयं सङ्गतिः । ननु भोगमन्तरेण यदि कर्मक्षयो न
स्यात्तदा भोगार्थं शरीरग्रहणे तत्रापि कर्मान्तरार्जनावश्यंभावादनिर्मोक्षः स्यादित्याशङ्क्य
मोक्षस्यापि विद्याफलत्वमाक्षेप्यमस्मिन्पूर्वपक्ष इत्याह---<pratika>भोगायेति । उपासने प्रारब्ध
इति</pratika> । ननूपासना यस्मिन्दिने प्रारब्धा ततःप्रभृत्युत्तराघाश्लेषः तस्मिन्नेव दिने प्राचीन-
सकलाघनाश इति नेष्यते । ततः प्रभृत्येव जीवन्मुक्तत्वप्रसङ्गात् । कालान्तरे चेत्किंतत्का-
लान्तरमिति नावसीयते । साक्षात्कारोदयानन्तरकाल इति चे<quote>‘दपापकाशिनी’</quote>ति प्रागु-
दाहृतमन्त्रविरोध इत्याशङ्क्याह---<pratika>तत्सामर्थ्यादेवेति</pratika> । तस्य सामर्थ्यं दार्ढ्यं यत्साक्षा-
त्कारजननोपयोगि तत एवाश्लेषविनाशौ न तु विद्याप्रारम्भमात्रान्नापि साक्षात्कारादि-
त्यर्थः । सूत्रे <quote>‘तदधिगम’</quote> इत्यधिगमग्रहणेनायमर्थः सूचितः । तत्र <quote>‘ह्यावृत्तिरसकृदुपदे-
शा’</quote>दित्यधिकरणमारभ्य प्रस्तुता विद्या तत्पदेन परामृश्यत इति तस्याः प्राप्तिर्दार्ढ्यमेव
पर्यवस्यति । न खलु विद्या गवादिवत्तटस्था विद्यते येन तस्याः स्वसंबन्धरूपा प्राप्तिः
पृथग्वक्तव्या स्यात् । उद्यत्येव हि विद्या स्वसंबन्धिन्युदेति । एवं च पापाश्लेषविनाशयोः
