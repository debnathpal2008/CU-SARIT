<pb n="025"/>
लापः । न च तथा सति मृत्पिण्डगतघटावस्थाभिव्यक्त्यर्थेन दण्डचक्रादिव्यापारेण तद्गत-
करककपालमणिमल्लिकाद्यवस्थानामपवरकगतघटाभिव्यक्त्यर्थारोपितेन दीपेन तद्गतकर-
कादीनामिवाभिव्यक्तिप्रसंगः, मृत्पिंडिकादशायां प्रदीपारोपणेन घटाद्यभिव्यक्तिप्रसंगश्चेति
वाच्यम् । उच्चारणविशेषेण वर्णविशेषाभिव्यक्तिः उच्चरितवर्णविशेषाभिव्यंजकेन श्रोत्रम-
नस्संयोजनानुकूलपवनादिनोच्चारणं विना न वर्णाभिव्यक्तिरिति व्यवस्थादर्शनेन तद्वदि-
हाप्युपपत्तेः । वर्णानित्यत्वपक्षेऽपि रविकिरणैर्युगदभिव्यंग्ययोर्नैल्योत्पलत्वयोः प्रदीपप्र-
भयोत्पलत्वस्यैवाभिव्यक्तिः कूपजलस्य वियति विक्षेपे रविकिरणैः तत्र शौक्ल्यजलत्वयोस्सहा-
भिव्यक्तावपि तस्य कूपान्तरवस्थितिसमये (तैलत्वस्ये) जलत्वस्थैवाभिव्यक्तिरित्यादिव्यवस्था-
दर्शनेन तद्वदिहापि यथादर्शनमभिव्यंग्याभिव्यंजकभाववैचित्र्याभ्युपगमोपपत्तिश्चेति चेन्मै-
वमवस्थावत्तदभिव्यक्तावपि नित्यत्वानित्यत्वविकल्पे पूर्वोक्तदोषानतिपातात् । किंच केय-
मभिव्यक्तिः । ज्ञानं चेत्तदा दण्डक्रादिमेलनस्य घटज्ञानकारणत्वापत्त्या तदपनयनानंतरं
घटज्ञानोदयो न स्यात् । आवरणापनयश्चेत् घटसामग्र्या किमावरणमपनीयते । ननु मृदि
पूर्वस्थिता पिण्डावस्था तस्यां नित्यमेव स्थिताया अपि घटावस्थाया आवरणम् । तदावृत-
त्वात्सा तदानीं न प्रतीयते । घटसामग्र्या पिण्डावस्थोपमर्दे सति तिलपीडनेन तैलमिवावघातेन
तण्डुल इव दोहनेन पय इव खननेन कूपजलमिव क्षालनेन पटशौक्ल्यमिव प्रतीयते ।
न च तथा सति मुद्गरपातानंतरमपि घटावस्थाप्रतीतिप्रसंगः तदावरणभूतायाः पिण्डाव-
स्थायास्तिरोधानादिति वाच्यम् । तदा मुद्गरपाताभिव्यंग्यकपालत्वाद्यवस्थायास्तदावरण-
त्वात् कारणे अभिव्यक्तायाः कस्याश्चित् कार्यावस्थायास्तद्गतसकलकार्यावस्थांतरावरणत्वा-
भ्युपगमात् । न च तथा सति कपालेषु कारणमेलने घटावस्थाभिव्यक्तिप्रसंगः । इष्टापत्तेः ।
कपालानि चूर्णीकृत्य जलमृदंतरसंयोजनमर्दनव्यापारैः मार्दवं प्रापय्य दण्डचक्रादिमेलने
घटाभिव्यक्तिदर्शनात् । न च पटकारणानां पुनः पटभावो न दृश्यते इति शंकनीयम् ।
तद्भस्मनां क्षितितलपतितानां तत्क्षितिप्ररूढकार्पासतरुफलपरिणतौ क्रमेण तेषां पटभावो-
पपत्तेः । न च तंतुषु तंत्ववस्थायाः पटावस्थावरणत्वस्य वक्तव्यत्वात् विरलतंत्वारब्धपटे तत्ति-
रोधानशंकानास्पदे पटावस्थाभिव्यक्तिर्न स्यादिति वाच्यम् । फलबलेन कुविंदकृतसंयोगविशे-
षरहिततंत्ववस्थायाः तदावरकत्वकल्पनात् तस्मादविशेषिता वा पूर्वकार्यावस्थैव घटपटाद्य-
वस्थानामावरणमिति चेत् नैतद्युक्तम् । तथातथा परिणाहशालिनी पटावस्था कुविन्दव्या-
पारात् प्रागपि यथादृष्टेन स्थूलेनैव रूपेण सती तंतुत्वेनानुभूयते उत कुर्मांगवत् संकुचि-
तेन रूपेण सती । नाद्यः । यथादृष्टरूपायाः पटावस्थायाः तंतुषु कुविंदव्यापारात् प्राक्
व्यस्तेषु समस्तेषु वा विप्रकीर्णेषु संहतेषु वा पर्याप्तवृत्त्यसंभवात् । न द्वितीयः । यथादृष्ट-
पटावस्थायाः आगंतुकत्वापरिहारात् । न च वाच्यमनादिरेव सा पटावस्था अद्यतनेषु
तंतुषु न वर्तते किंतु मूलकारण इति । तथा सति यत्रेदानीं भविष्यत्पटप्रागभावदेशे
तन्तवो न संति तत्रावरणाभावेनं तदभिव्यक्तिप्रसंगात् । न च तत्र या काचन कार्या-
वस्थास्ति सैवावरणं स्यादिति वाच्यम् । तस्याः कुविंदव्यापारानंतरमपि सर्वत्रावर्जनी-
यत्वेन सर्वदा पटानभिव्यक्तिप्रसंगात् । कार्यावस्थास्सादय एवाभ्युपैतव्या इति कथं कार्य-
कारणानन्यत्वसमर्थनं असत्कार्यवादापत्तिपरिहारश्चेति ।</p>
