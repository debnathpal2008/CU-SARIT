<pb n="223"/>
<head>सूत्रार्थचन्द्रिकायामथ अन्याधिष्ठिताधिकरणम् ।। ६ ।।</head>
<sutra>सू ।। अन्याधिष्ठिते पूर्ववदभिलापात् ।। २४ ।। अशुद्धमिति चेन्न शब्दात् ।। २५ ।। रेतस्सिग्योगोऽथ
।। २६ ।। योनेश्शरीरम् ।। २७ ।।</sutra>
<p><pratika>भगवत्पादमते</pratika>, तस्मिन्नेवावरोहे <quote>‘त इह व्रीहियवा ओषधिवनस्पतयस्तिलमाषा इति जायन्ते’</quote> इति श्रूयते । तत्र
किं व्रीह्यादिभावेन जीवानां जनिश्रुतिर्मुख्या उत जीवान्तरेणाधिष्ठिते व्रीह्यादौ संसर्गमात्रमिति <pratika>संशयः ।</pratika> मुख्येति <pratika>पूर्व-
पक्षः । सिद्धान्तस्तु, अन्याधिष्ठिते</pratika> अन्यैर्जीवैरधिष्ठिते व्रीह्यादौ संसर्गमात्रमनुशयिनां भवति । कुतः । <pratika>पूर्व-
वदभिलापात्</pratika>= यथाकाशादिवर्षान्तेषु कर्मपरामर्शमन्तरेणैव प्रवेश उक्तः एवं व्रीह्यादिष्वपि कर्मपरामर्शं विनैव
प्रवेशाभिलापात् । तस्माज्जनिश्रुतिस्संसर्गमात्राभिप्राया न मुख्येति सिद्धम् ।। इति ।।</p>
<p><pratika>सू ।। अशुद्धमिति चेन्न शब्दात् ।। २५ ।। अशुद्धमिति चेत्</pratika>= ननु ज्योतिष्ठोमादिकं कर्म पशुहिंसादियोगादशुद्धम् ।
तत्कारिणामनुशयिनां व्रीह्यादिस्थावरेषु दुःखानुभवार्थं मुख्यमेव जन्मास्त्विति चेत् न । <pratika>शब्दात्</pratika>=विधिशास्त्रादग्निष्टो-
मादेर्धर्मत्वेनावगतत्वान्न दुःखहेतुत्वमित्यर्थः ।।</p>
<p><pratika>सू ।। रेतस्सिग्योगोऽथ ।। २६ ।। अथ</pratika>=व्रीह्यादिभावानन्तरम् । अनुशयिनां <pratika>रेतस्सिग्योगः</pratika>=रेतस्सिञ्चती-
ति रेतंस्सिक् तद्योगः तद्भावः । <quote>‘यो रेतस्सिञ्चति तद्भ‍ूय एव भवति’</quote> इति श्रुतावाम्नायते । रेतस्सिग्भावो मुख्यो न
संभवति । अतस्तद्भावः तत्संसर्गो वाच्यः । तथा व्रीह्यादावपि संसर्ग एव ।।</p>
<p>ननु अनुशयिनां सर्वत्र संसर्गस्यैवाङ्गीकारे मुख्यं जन्म क्वापि न स्यादित्याह---<pratika>सू ।। योनेश्शरीरम् ।। २७ ।।</pratika> योनौ
रेतसि निषिक्ते ततस्तुखदुःखोपभोगयोग्यं शरीरं कर्मोपार्जितमनुशयिनां जायत इति <quote>‘रमणीयचरणाः’</quote> इत्यादि शास्त्रमाह ।
तस्माद्ब्राह्मणादियोनावेवानुशयिनां मुख्यं जन्म न व्रीह्यादाविति गत्यागतिविवेककृतं वैराग्यं ज्ञानसाधनमिति सिद्धम् ।।
अत्र <pratika>पादे</pratika> अस्मिन्मते <pratika>षड</pratika>धिकरणानि । सूत्राणि <pratika>सप्तविंशतिः ।।</pratika></p>
<p><pratika>श्रीकण्ठमते</pratika>, तथा <pratika>रामानुजमते</pratika>, च अत्राप्यधिकरणे नास्ति वैलक्षण्यं पूर्वस्मात् । अत्र पादे अनयोर्मतयो-
स्सूत्रसंख्याधिकरणसंख्यादिष्वपि नास्ति वैलक्षण्यं पूर्वस्मादित्यवधेयम् ।।</p>
<p><pratika>आनन्दतीर्थमते</pratika>, अत्राधिकरणे कर्मिणां व्रीह्यादिभावनिमित्तकं दुःखं भवति वा न वेति <pratika>संदेहे</pratika> दुःखं भवत्येवेति
<pratika>पूर्वपक्षः । सिद्धान्तस्तु</pratika>, अन्याधिष्ठिते व्रीह्यादिशरीरे प्रवेशमात्रमभिप्रेतम् । न तु भोगः । अतो न तत्कृतं
दुःखमिति । <pratika>सूत्रार्थस्तु</pratika>, कर्मिणः <pratika>अन्याधिष्ठिते</pratika>=अन्यजीवाभिमन्यमानव्रीह्यादिशरीरे प्रवेश एव । न तु तदभि-
मानित्वम् । येन दुःखं स्यात् । तर्हि व्रीहियवा इत्यभेदोक्तिः कथमित्यत उक्तम्— । यथा <pratika>पूर्ववदिति</pratika> <quote>‘धूमो भूत्वे’</quote> त्यादौ
धूमादिभावोक्तिस्तथा । कुत एतत । <pratika>अभिलापात्</pratika>=<quote>‘सोऽवाग्गत’</quote> इति श्रुतौ तथाभिधानादित्यर्थः ।।</p>
<p><pratika>सू ।। अशुद्धमिति चेन्न शब्दात् ।। २७ ।।</pratika> हिंसारूपत्वाद्यज्ञस्य कर्माशुद्धं दुःखसाधनमिति <pratika>चेन्न ।</pratika> कुतः । <pratika>शब्दात्</pratika>=
श्रुतिवाक्यविहितत्वादित्यर्थः ।। <pratika>।। इत्यन्याधिकरणम् ।। १८ ।।</pratika></p>
<head>अथ रेतोऽधिकरणम् ।। १९ ।।</head>
<p><pratika>सू ।। रेतस्सिग्योगोऽथ ।।२८ ।।</pratika> अत्र <quote>‘स्वर्गादवाग्गतश्चापि मातुरेवोदरं व्रजे’</quote> दिति श्रवणात् स्वर्गादवतीर्णस्य जीवस्य
साक्षान्मातृप्रवेश एव युक्तः । <quote>‘य एव गृही भवती’</quote> त्यादिना श्रुतः पितृप्रवेशः प्रयोजनाभावान्नादर्तव्य इति <pratika>पूर्वपक्षः ।</pratika>
<quote>‘रेतस्सिचभेवानुप्रविशत्यथ मातर’</quote> मिति कौण्डरव्यश्रुतेः अस्त्येव पितृप्रवेशः । पितृवीर्यस्याप्यपेक्षितत्वेन मातुरेवो-
दरमित्येवकारस्यायोगव्यवच्छेदकत्वात् पितरं प्रविश्य शरीरोत्पादकवीर्येण सह मातृप्रवेशस्येश्‍वरकल्पितत्वाच्च । इति
<pratika>सिद्धान्तः । सूत्रार्थस्तु</pratika>, कर्मिणः प्रथमं रेतस्सिचा पित्रा योगः संबन्धः । तत्प्रवेश इति यावत् । <pratika>अथ</pratika>=अनन्तरं
मातृप्रवेशः न तु प्रथममेवेत्यर्थः ।। <pratika>।। इति रेतोऽधिकरणम् ।। १९ ।।</pratika></p>
<head>अथ योन्यधिकरणम् ।। २० ।।</head>
<p><pratika>सू ।। योनेश्शरीरम् ।। २९ ।।</pratika> अत्राधिकरणे कर्मी रेतोरक्तसंयोगात्पश्चाद्देहाकारेण परिणामानन्तरमेव मातृगर्भस्थं
देहमन्नादिद्वारेण प्रविशतीति <pratika>पूर्वपक्षः । सिद्धान्तस्तु</pratika>, पितृशरीरान्मातृशरीरमनुप्रविश्य तत एव शरीरमाप्नोतीति ।।
<pratika>सूत्रार्थस्तु, योनेः</pratika> ल्यब्लोपे पञ्चमी । कर्मी पितृद्वारा मातृयोनिं प्रविश्य । अथ तत्र <pratika>शरीरं</pratika> लभते न तु तद्विने-
त्यर्थः ।। <pratika>।। इति योन्यधिकरणम् ।। २० ।।</pratika></p>
<p>अत्र मते <quote>‘कृतात्यय’</quote> इति सूत्रे <quote>‘यथेतमनेवं चे’</quote> ति योगविभागतः <quote>‘तत्स्वाभाव्यापत्तिरुपपत्ते’</quote> रिति सूत्रतः पूर्वं
<quote>‘स्मरणाच्चे’</quote> त्यधिकसूत्रपाठाच्चात्र पादे <pratika>एकोनत्रिंश</pratika>त्सूत्राण्यधिकरणानि तु <pratika>विंशति</pratika>रिति विद्यम् ।।</p>
<lg><l>यं प्रासूत विशुद्धशीलमनघं वृद्धांबिकाख्या सती
यं मृत्युञ्जयशर्मणो बुधमणेर्भाग्यं विदुस्साधवः ।।</l></lg>
<lg><l>वाधूलान्वयजन्मनोऽस्य सुधियो हालास्यनाथाह्वय-
स्येयं सत्कृतिरेधतामिह चतुर्भाष्यानुगा चन्द्रिका ।।</l></lg>
<p><pratika>सूत्रार्थचन्द्रिकायां तार्तीयीकेऽ</pratika>त्र साधनाध्याये । <pratika>वैराग्यपाद</pratika>नाम्ना प्रथितस्संपूर्ण <pratika>आदिमः</pratika> पादः ।।</p>
<p>इति <pratika>हालास्यनाथकृतौ सूत्रार्थचन्द्रिकायां तृतीयस्याध्यायस्य प्रथमः पादः ।।</pratika></p>
