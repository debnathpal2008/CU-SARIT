<pb n="121"/>
श्रुतिविरुद्धेश्‍वरकारणवादमुक्तिहेतुत्वतप्तमुद्राधारणादिधर्मपरत्वादिना विप्रतिषेधात् <quote>‘पांचरात्रे च बौद्धे च’</quote> इत्यादिनास्य
मतस्य विशेषेण निषेधाच्चासमञ्जसमिदं पाञ्चरात्रमतमित्यर्थः।। <pratika>अस्मिन्मते अस्मिन्पादे</pratika> सूत्राणि <pratika>द्विचत्वारिंशत्</pratika> । अ-
धिकरणानि <pratika>नव</pratika> ।।</p>
<p><pratika>रामानुजमते</pratika>, इदमुत्पत्त्यसंभवाधिकरणमिति व्यपदिश्यते । अस्मिन्मते आद्यं सूत्रद्वयं पूर्वपक्षप्रतिपादकमित-
रत्सूत्रद्वयं सिद्धान्तप्रतिपादकमित्यवधेयम् । सांख्यादितन्त्रवत्पाञ्चरात्रतंत्रमप्रमाणं वा उत प्रमाणं वेति <pratika>संदेहे</pratika> <quote>‘वासुदे-
वात्संकर्षणो नाम जीवो जायते’</quote> इति श्रुतिविरुद्धजीवोत्पत्त्यादिप्रतिपादनात् <quote>‘चतुर्षु वेदेषु पुरुषार्थमलभमान’</quote> इति
वेदगणानादरवचनाच्चाप्रमाणमिति <pratika>पूर्वपक्षः । सिद्धान्तस्तु</pratika>, संकर्षणप्रद्युम्नानिरुद्धानां, परब्रह्मभावेन <quote>‘अजायमानो
वहुधा विजायत’</quote> इति श्रुतिप्रसिद्धस्वेच्छावतारप्रतिपादनात्, जीवाहंकारमनश्शब्दानां तत्तच्छरीरकसंकर्षणाद्यभिधाय-
कत्वात् <quote>‘चतुर्षु वेदेषु पुरुषार्थमलभमान’</quote> इति वेदगणानादरवचनस्यानुदितहोमनिन्दावद्वक्ष्यमाणप्रशंसार्थत्वात् वेदान्तो-
दितब्रह्मोपासनविधानाद्वेदाविरुद्धतदर्चनादिविधानाच्चेदं पाञ्चरात्रं प्रमाणमेवेति । <pratika>सूत्रार्थस्तु, सू ।। उत्पत्त्यसंभ-
वात् ।। ३९ ।।</pratika> <quote>‘न जायते म्रियते वे’</quote> त्यादिश्रुतेर्जीवस्योत्पत्त्यसंभवात् जीवोत्पत्तिवचनाच्च न प्रमाणमित्यर्थः <pratika>।। सू ।।
न च कर्तुः करणम् ।। ४० ।।</pratika> <quote>‘एतस्माज्जायते प्राणो मनस्सर्वेन्द्रियाणिचे’</quote> ति ब्रह्मण एव मनउत्पत्तिश्रवणात् ‘सं-
कर्षणात्प्रद्युम्नसंज्ञकं मन उत्पद्यत इति मनसः करणस्य कर्तुर्जीवादुत्पत्तिश्च श्रुतिविरुद्धत्वान्न संभवति । इत्यर्थः <pratika>।। सू ।।
विज्ञानादिभावे वा तदप्रतिषेधः ।। ४१ ।।</pratika> वाशब्दात्पक्षो विपरिवर्तते । विज्ञानं चादि च विज्ञानादि ब्रह्म । संकर्ष-
णादीनां ब्रह्मभावे सति <quote>‘अजायमानो बहुधा विजायत’</quote> इति श्रुतिसिद्धस्वेच्छावतारस्यैवात्राभिधानात् <pratika>तदप्रतिषेधः</pratika>=
तस्य प्रामाण्यस्य निषेधो न भवतीति । संकर्षणादीनां जीवादिसमानाधिकरणतया निर्देशस्तेषामधिष्ठातृतयोपपद्यत इत्यर्थः ।।</p>
<p><pratika>सू ।। विप्रतिषेधाच्च ।। ४२ ।।</pratika> अस्मिन्नपि तंत्रे <quote>‘व्याप्तिरुपेण संबंधः तस्याश्च पुरुषस्य हि । स ह्यनादिरनन्तश्च परमा-
र्थेन निश्चितः ।।’</quote> इति पुरुषस्योत्पत्तिप्रतिषेधाच्चाविरुद्धमिदं पाञ्चरात्रं तंत्रमिति ।। <pratika>अस्मिन्मतेऽत्र पादे द्विचत्वारिंशत्सू-
त्राणि अधिकरणान्यष्टौ ।।</pratika></p>
<p><pratika>आनन्दतीर्थमते</pratika>, शाक्तमते तु दूषणान्तरमप्यस्तीति तन्निराकरणाय पृथगधिकरणमारभ्यते । अस्मिन्नधिकरणे
शाक्तमतप्रभेदानां त्रयमपि निरस्यते । केवला शक्तिराद्या जगतः कारणं, शिवानुगृहीता शक्तिर्जगतः कारणं,ज्ञानदेहकरणा-
दिसाधनवता शिवेनानुगृहीता शक्तिर्जगतः कारणमिति शाक्तमतस्य त्रिविधा प्रक्रिया । तत्‌त्रिविधमपि शाक्तं मतं युक्तं न वेति
<pratika>संदेहे</pratika> युक्तमिति <pratika>पूर्वपक्षः । सिद्धान्तस्तु ‘न युक्तमिति</pratika> । यथा—केवला शक्तिराद्या जगतः कारणं न संभवति । कुतः ।
<pratika>उत्पत्त्यसंभवात्</pratika>= ततोऽपत्योत्पत्त्यसंभवादित्यर्थः । पुरुषाननुगृहीतस्त्रीमात्रादपत्योत्पतेरदर्शनादिति भावः ।। शिवानुगृ
हीता शक्तिर्जगतः कारणमिति मध्यमवामशाक्तं निराचष्टे---<pratika>सू ।। न च कर्तुः करणम् ।। ४३ ।। कर्तुश्च</pratika>= अनुग्राह-
कस्य शिवस्य । <pratika>करणम्</pratika>= ज्ञानादिसाधनं नास्तीत्यर्थः। शिवस्य करणोत्पादने केवलशक्तेरशक्तेर्न तस्य शक्त्यनुग्राहकत्वं युक्त-
मिति भावः । अतो न सापि कारणं भवितुमर्हति ।। ज्ञानदेहादिकरणवता शिवेनानुगृहीता शक्तिर्जगतः कारणमिति तृतीयं
वामशाक्तं निराचष्टे--- <pratika>।। सू ।। विज्ञानादिभावे वा तदप्रतिषेधः ।। ४४ ।।</pratika> कर्तुरित्यस्ति । तस्य शिवस्य विज्ञानादि-
भार्वेऽगीकृते सति । <pratika>तदप्रतिषेधः</pratika>=तस्य प्रकृतशैवमतस्यानुमतिः स्यात् । तथा च तादृशशिवेनैव सर्वकार्योत्पत्तौ व्यर्थं श-
क्तिकर्तृत्वांगीकरणं शिवकर्तृत्वं तु प्राङ्गिरस्तमिति भावः । एवं शाक्तमतत्रयं पृथङ्गिरस्य सामान्येनापि निराचष्टे---<pratika>सू ।। विप्र-
तिषेधाच्च ।। ४५ ।।</pratika> सकलश्रुत्यादिविरुद्धत्वाच्चासमंजसं शक्तिमतमित्यर्थः । तस्मान्निरीश्‍वरवैशेषिकादिसमयानां दुष्टत्वाद्युक्तं
जन्मादिसूत्रोक्तं विष्णोर्जगत्कर्तृत्वादिरूपं लक्षणमिति सिद्धम् ।। <pratika>अस्मिन्मते</pratika> अत्र <pratika>पादे अधिकरणानि द्वादश ।
सूत्राणि तु पंचचत्वारिंशत ।। इति सूत्रार्थचन्द्रिकायामुत्पत्त्यसंभवाधिकरणम् ।।</pratika></p>
<lg><l>यं प्रासूत विशुद्धशीलमनघं वृद्धांबिकाख्या सती
यं मृत्युञ्जयशर्मणो बुधमणेर्भाग्यं विदुस्साधवः ।</l>
<l>वाधूलान्वयजन्मनोऽस्य सुधियी हालास्यनाथाह्वय-
स्येयं सत्कृतिरेधतामिह चतुर्भाष्यानुगा चन्द्रिका ।।</l></lg>
<lg><l>सूत्रार्थचन्द्रिकायामविरोधाख्ये द्वितीयकेऽध्याये । तर्काविरोधपादो द्वैतीयीकोऽयमभ्यगात्पूर्तिम् ।।</l></lg>
<lg><l>श्रीकण्ठलक्ष्मणानुजमतयोः परपक्षदूषकः प्रोक्तः । समयाविरोधनाम्‍ना मध्वमते तु प्रसिद्धिमुपयातः ।।</l></lg>
<head>इति हालास्यनाथकृतौ सूत्रार्थचन्द्रिकायां द्वितीयस्याध्यायस्य द्वितीयः पादः ।। २ ।। २ ।।</head>
