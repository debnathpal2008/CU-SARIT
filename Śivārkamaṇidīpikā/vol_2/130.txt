<pb n="130"/>
शस्य । किं तु <quote>‘अग्र आसी’</quote>दिति श्रवणात् सर्वविकारेभ्यः पूर्वमस्योत्पत्तिः । कि-
मस्य कारणमिति चेदसदेव । <quote>‘असद्वा इदमग्र आसीत्ततो वै सदजायत’</quote> इति
श्रवणात् । ततस्सद्रूपं ब्रह्मापि जायत इति पूर्वपक्षः । सिद्धांतस्तु—न जायते
ब्रह्मेति । कुतः । <quote>‘सदेव सोम्येदमग्र आसीदेकमेवाद्वितीयं’</quote> <quote>‘यदा तमस्तन्न दिवा
न रात्रिर्न सन्न चासच्छिव एव केवलः’</quote> इति शिवस्य ब्रह्मण एवावधारणात् ।
तस्यासंभव एव । निषेधात । तदन्यस्य त्वनुपपत्तेस्संभव इति । यथा ब्रह्म
कारणत्वेन श्रूयते सर्वेषां तथा तस्यापि किंचित्कारणांतरं श्रूयते । <quote>‘असद्वा
इदमग्र आसीत्ततो वै सदजायते’</quote> ति सतः कारणमसदिति चेत् । तदसत् ।
<quote>‘कथमसतस्सज्जायेते’</quote> ति निषेधात् सत एव सदुत्पत्तावात्माश्रयापत्तेः । ततः
सतो ब्रह्मण एवासंभवोऽनुत्पत्तिः । तदन्यस्य सर्वस्य सर्वविज्ञानप्रतिज्ञानुप-
पत्तेः संभव उत्पत्तिरिति ।। इति असंभवाधिकरणम् ।। ३ ।।
<!-- APPAYYA !-->
श्रूयते तत्कथमुत्पत्तिमत्स्यात् ? नेति ब्रूमः । <quote>‘अग्र आसी’</quote> दिति वियदादिभ्यः प्रागुत्पत्ति-
रुच्यते । <quote>‘रोहितो लोहितादासीत् धुन्धुस्तस्य सुतोऽभव’</quote> दित्यादावस्तेः १उत्पत्तावपि प्रयो-
गदर्शनात् । कुतस्तस्योत्पत्तिरिति चेद्वाक्यान्तरप्राप्तादसतो भविष्यति । <quote>‘कथमसतस्स-
ज्जायेते’</quote>ति वाक्यामाश्चर्यार्थत्वेन कथञ्चिद्योजनीयम् । तस्यापि कारणत्वेन कार्यतया
कारणाकाङ्क्षायामसदन्तरं कारणं भविष्यति । कारणानवस्था तु अनादित्वान्न दोष
इति । अत्र सिद्धान्तः—सतो ब्रह्मणः असंभवस्तु अनुत्पत्तिरेव । एकत्वावधारणात् । न
च सहोत्पन्नवस्त्वंतरनिषेधपरं तत् । <quote>‘एकमेवाद्वितीय’</quote> मिति पदत्रयेण सर्वनिषेधात्
<quote>‘यदा तम’</quote> इति मन्त्रेण प्रपञ्चसृष्टिप्राक्काले ब्रह्मव्यतिरिक्तस्य सत इवासतोऽपि साक्षा-
देव निषेधाच्च । <quote>‘कथमसत’</quote> इति वाक्यं चासतस्सकाशात् सत उत्पत्तिं साक्षान्निषेधति ।
न च तदाश्चर्यपरं योजनीयम् । <quote>‘स त्वेव सोम्येदमग्र आसी’</quote> दित्यग्रिमवाक्ये तुशब्देन
पूर्वमसतः प्रतिषेधस्पष्टीकरणात् । सत एव सदुत्पत्तावात्माश्रयः स्पष्टः । सत्परंपराभ्युप-
गमे त्वप्रामाणिक्यनवस्था । कारणत्वस्य कार्यत्वाप्रयोजकत्वादाकाशादिदृष्टांतोपन्यास-
मात्रेण कार्यत्वकल्पनस्यातिप्रसंगावहत्वादिति । यद्यपि सौत्र <quote>‘मनुपपत्ते’</quote> रिति पदमसं-
भवहेतुपरत्वेन योजयितुं शक्यं तथापि तत्र हेतोरेकत्वावधारणादेः स्पष्टत्वात् ब्रह्माति-
रिक्तानां परापरमायाप्रकृतीनां ब्रह्मवज्जगदुपादानत्वेन प्रसक्ताया अनुत्पत्तिशङ्काया
निरसनीयत्वाच्च तन्निरासार्थत्वेन भाष्यकृता तत्पदं योजितम् । तदन्यस्य त्वनुपपत्ते-
स्संभव इति । अनुपपत्तिरप्यग्रे स्पष्टीकृता । <pratika>‘सर्वविज्ञानप्रतिज्ञानुपपत्तेरिति</pratika> ।।
<head>इत्यसंभवाधिकरणम् ।। ३ ।।</head>
<!-- APPAYYA !-->
<head>नयमणिमालायाम्</head>
<head>अथासंभवाधिकरणम् ।। ३ ।।</head>
<sutra>सू ।। असंभवस्तु सतोऽनुपपत्तेः ।। ९ ।।</sutra>
<lg><l>एवं कारणभूतं सदपि व्योमादिवज्जननवत्स्यात् । भवति ततो वै सदजायतेति हि श्रवणमन्यत्र ।।१३२।।</l></lg>
<lg><l>उत्पत्तिरेकमेवेत्यवधारणबाधिता तस्य । कथमसतस्सज्जायेतेति विरुद्धं तु तच्छूवणम् ।। १३३ ।।</l></lg>
<head>इत्यसंभवाधिकरणम् ।। ३ ।।</head>
<note>(१) <quote>‘उत्पत्त्यादावपि’</quote> इति ख पाठः ।</note>
