<pb n="060"/>
गुणानामुत्कर्षापकर्षभावोऽङ्गाङ्गिभावः । ततो जगत्प्रवृत्तिरुच्यते सांख्यैः ।
प्रतिसर्गावस्थायां साम्यावस्थानां गुणानां वैषम्याभावात् तत्कृताङ्गाङ्गिभावा-
नुपपत्तिः । अतश्च जगदारम्भो न युज्यते प्रधानकारणवादे ।।
<sutra>।। सू ।। अन्यथानुमितौ च ज्ञशक्तिवियोगात् ।। ७ ।।</sutra>
उक्तप्रकारादन्यप्रकारेण प्रधानेऽनुमीयमानेऽपि ज्ञातृत्वशक्तिवियोगाद्रचना-
नुपपत्तिस्तदवस्थैव ।।
<sutra>।। सू ।। अभ्युपगमेऽप्यर्थाभावात् ।। ८ ।।</sutra>
प्रधानस्याभ्युपगमे यदि प्रयोजनं, तदा यथाकथंचिदभ्युपगच्छामः । न
किमपि प्रयोजनमस्ति । यतः पुरुषस्य निर्विकारत्वात् प्रधानदर्शनादिरूपविका-
रासंभवः । अत एव प्रकृतिधर्माध्यासनिमित्तो भोगः तद्विवेकानुसन्धानकृतं
कैवल्यं च न संभवति । अतः प्रयोजनाभावात्प्रधानं न स्वीकार्यम् ।।
<!-- APPAYYA !-->
तदा धर्मिग्राहकमानसिद्धवैषम्यावस्थाया एव सदानुवृत्तिः । पूर्वोक्तदूषणावर्तनार्थ-
श्चकारः । स्यादेतत् । त्रिगुणं न साम्यावस्थमनुमीयते । नापि वैषम्यावस्थम् ।
किंत्वनादिसृष्टिप्रलयप्रवाहमूलद्विविधसंस्कारानुवृत्तिसद्भावात्तत्तत्संस्कारोद्बोधानुसारतः प-
र्यायेण साम्यवैषम्यभागुभयस्वभावमनुमीयते । न चाव्यवहितसंस्कारस्यैव प्रबलस्य
कार्यकरत्वात् साम्यवैषम्ययोः पर्यायभवनानुपपत्तिः । मनुष्यजन्मतस्तिर्वग्जन्मप्राप्तौ व्यव-
हितसंस्कारस्यैव कार्यकरत्वदर्शनात्, अतो न सृष्टेर्नापि प्रलयस्यानुपपत्तिरित्याशंका-
निराकरणार्थं सूत्रम्—<pratika>अन्यथानुमितौ च ज्ञशक्तिवियोगात् ।। ७ ।। रचनानुपप-
त्तिरिति</pratika> । सौत्रेण चकारेण ज्ञातृत्वशक्तिराहित्यात्प्रधानस्य जगद्रचयितृत्व इवादृष्टसंस्का-
रयोस्तत्साम्यवैषम्यापादकत्वेऽप्यनुपपत्तिस्तदवस्थेति समुच्चीयते ।। एवं सांख्याभिमतस्वत-
न्त्रप्रधाने प्रमाणं निरस्तमथ तदभिमतं, तत्प्रयोजनं निरसितुं सूत्रम्—<pratika>अभ्युपगमेऽप्यर्था-
भावात् ।। ८ ।।</pratika> पुरुषस्य भोगापवर्गौ प्रधानस्य प्रयोजनमिति सांख्याः । यदाहुः—<quote>‘पुरुषस्य
दर्शनार्थं कैवल्यार्थं तथा प्रधानस्य । पंग्वन्धवदुभयोरपि संयोगस्तत्कृतस्सर्गः ।।’</quote> इति ।
प्रधानकर्मकं सविकारप्रधानविषयं पुरुषस्य यद्दर्शनं भोगरूपं तदर्थं पुरुषस्य कैवल्यार्थञ्च
परस्परापेक्षयोः प्रधानपुरुषयोः पंग्वंधवत्संयोगः तत्कृतो महदादिप्रपञ्चसर्ग इत्यर्थः ।
अपवर्गः प्रधानस्य प्रयोजनेमित्येतत्प्रपंचेन वर्णयन्ति—<quote>‘वत्सविवृद्धिनिमित्तं क्षीरस्य यथा
प्रवृत्तिरज्ञस्य । पुरुषविमोक्षनिमित्तं तथा प्रवृत्तिः प्रधानस्य । औत्सुक्यनिवृत्त्यर्थं यथा
क्रियासु प्रवर्तते लोकः । पुरुषस्य विमोक्षार्थं प्रवर्त्तते तद्वदव्यक्तम् । नानाविधैरुपायैरुपकारि-
ण्यनुपकारिणः पुंसः । गुणवत्यगुणस्य सतस्तस्यार्थमपार्थकञ्चरति’</quote> ।। इति । इदं द्विविधमपि
प्रयोजनं नोपपद्यते इत्याह—<pratika>यतः पुरुषस्येति</pratika> । इदमत्र सांख्यानां दर्शनम्—पुरुषः चैतन्य-
मात्रवपुः कूटस्थो निर्विकारो नित्यमुक्तः । अतः सांसारिकसुखदुःखानुभवरूपभोगो न तस्य
धर्मः । किं तु परिणामिन्या बुद्धेर्धर्मः । पुरुषस्य तु बुद्धिच्छायापत्त्या तदैक्यमिवापन्नस्य तद्दर्शनं
भोगः । तेन तस्य विवेकाग्रहादाध्यासिकं भोक्तृत्वं विवेकख्यात्या भोक्तृत्वाध्यासमात्रनिवृत्ति-
र्मोक्षः । वस्तुतः पुरुषो न बद्धो नापि मोक्ष्यते । मोक्षोपायविधयोऽपि न स्वाभाविकबन्ध-
निवृत्त्यर्थाः इति । तदेतत् <quote>‘न नित्यशुद्धबुद्धमुक्तस्वभावस्य तद्योगः’</quote> <quote>‘तद्योगादृते न स्वभा-
