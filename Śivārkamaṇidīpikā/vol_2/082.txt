<pb n="082"/>
र्विज्ञानस्कन्धः । तज्जन्यं दुःखं वेदनास्कन्धः । देवदत्तादिनाम संज्ञास्कन्धः । तेषां
वासना संस्कारस्कन्धः । तेभ्यः पुञ्जीभूतेभ्य आन्तरः समुदायो जायते । अतः
समुदायद्वयकारणवादे न कोऽपि विरोध इति ।।
एवं प्राप्ते निरूप्यते—न युक्तः समुदायद्वयकारणवाद इति । ते हि क्षणिकत्व-
वादिनः । कथमेतेषां समुदायः संभवति ? कारणानां क्षणिकत्वेन तदानीमेव
नष्टत्वात् कार्योत्पादनासमर्थत्वात् ।।
<sutra>।। सू ।। इतरेतरप्रत्ययत्वादुपपन्नमिति चेन्न संघातभावानिमित्तत्वात् ।। १८ ।।</sutra>
<!-- APPAYYA !-->
<pratika>दुःखमिति ।</pratika> दुःखग्रहणं सुखोपेक्षावस्थयोरप्युपलक्षणम् । <pratika>देवदत्तादिनामेति</pratika> । केचेत्तु
देवदत्तादिनामोल्लेखी सविकल्पकप्रत्ययस्संज्ञास्कंध इत्याहुः । तन्मते निर्विकल्पकमेव
विज्ञानस्कन्धः । तेभ्य इति । उक्तेभ्यः पञ्चभ्यः स्कंधेभ्य इत्यर्थः । केचित्तु रूपस्कंधो
बाह्यः तद्व्यतिरिक्तमेव स्कन्धचतुष्टयं चित्तचैत्यात्मकमित्याहुः । सूत्रस्याणुस्कन्धहेतुके
द्विविधेऽपि समुदाये समुदायभावाप्राप्तिरित्यर्थमाविष्कुर्वन्नस्मिन्साध्ये सूत्रकारस्याशयस्थितं
हेतुमुत्तरसूत्रपर्यालोचनोन्नेयं दर्शयति—<pratika>ते हीत्यादिना</pratika> । समुदाययोरेकैकाणुस्कंधहेतुकत्वे
मेलनार्थव्यापाररहिततद्धेतुकत्वे वा सदातनत्वापत्तेः मेलनहेतुव्यापाराविष्टानेकहे-
तुकत्वं वक्तव्यम् । न च तत्क्षणिकत्ववादिभिरुपपादयितुं शक्यम् । येषां व्यापारावेशस्तेषां
मेलनक्षणे नष्टत्वात् येषां मेलनं तेषां व्यापारक्षणेऽनुत्पन्नत्वात् केषांचिन्मेलनहेतुव्यापा-
रेणान्येषां मेलनाभ्युपगमेऽतिप्रसंगात् । न च व्यापारवतां मेलनवतां चैकसंतानवर्त्ति-
त्वादनतिप्रसंगः । क्षणिकसंतानिव्यतिरिक्तस्य तावदनुयायिनः स्थिरस्य संतानस्य सर्वक्ष-
णिकत्ववादिभिरनभ्युपगतत्वादिति भावः <pratika>।। सू॰ ।। इतरेतरप्रत्ययत्वादुपपन्नमिति चेन्न
संघातभावानिमित्तत्वात् ।। १९ ।।</pratika> अस्थिरेषु स्थिरत्वभ्रांतिरूपाविद्या रागादिहेतुः,
रागादिपारवश्यं च तद्धेतुरित्यनुभवसिद्धम् । एवमितरेतरहेतुत्वेनानुभवसिद्धस्याविद्यारा-
गादिरूपस्य संसारचक्रस्य शरीरेंद्रियविषयादिरूपसमुदायाभावेऽनुपपत्तेः तदाक्षिप्तस्समुदायः
सिध्यन्प्रतिक्षेप्तुं न शक्यत इति शंकार्थः । सूत्रे प्रत्ययशब्दस्तन्मतपरिभाषया हेतुवाची ।
भाष्ये रागादिशब्दस्तन्मते अविद्याकार्यत्वेन परिगणितानां संस्कारादीनां संग्राहकः । ते हि
परिगणयंति—अविद्या, संस्कारः, विज्ञानं, नामरूपं, षडायतनं, स्पर्शः, वेदना, तृष्णा,
उपादानं, भवः, जातिः, जरा, मरणं, शोकः, परिदेवना, दुःखं, दुर्मनस्ता, इत्येवंजातीय-
कान् । तत्र क्षणिककार्यदुःखशून्येषु स्थायिनित्यसुखवस्तुबुद्धिरविद्या । ततो रागद्वेषमोहास्ततो
धर्माधर्मसंस्कारा इत्येतत्सर्वं संस्कारः ।संस्कारवशाज्जीवस्य गर्भाशयद्रव्ये वृत्तिलाभो विज्ञान-
म् । विज्ञानसंसर्गाद्गर्भद्रव्यस्य कललपेश्याद्याकारेणाभिव्यक्तिर्नामरूपम् । तदभिव्यक्तिक्रमेण
षडिन्द्रियायतनशरीरनिर्वृत्तिष्षडायतनम् । निर्वृत्तशरीरेंद्रियस्य गर्भगतविषयेन्द्रियसंसर्गजं
ज्ञानं स्पर्शः । तन्निमित्ते सुखदुःखे वेदना । सुखप्राप्तिदुःखपरिहारार्था विषयोपादानेच्छा
तृष्णा । तया विषयेषु प्रवृत्तिरुपादानम्।ततः क्रमेण गर्भान्निष्क्रमणं भवः । निर्गतस्य मनुष्य-
त्वादिजात्यभिमानो जातिः । क्रमभाविनी जरामरणे प्रसिद्धे । म्रियमाणस्य पुत्रकलत्रा-
