<pb n="174"/>
देवो बहुधा निविष्टः’ <quote>‘त्वमेकोऽसि बहूननुप्रविष्टाः’</quote> <quote>‘प्राणानां ग्रन्थिरसि
रुद्रो मा विशान्तकः’</quote> इत्यादिश्रुतेः । किंच । अयं चक्षुरादिवज्जीवोपकरणम् ।
प्राणसंवादादिषु चक्षुरादिभिः सहोपदेशात् तत्तुल्योपकारमुख्यत्वादिभ्यश्च ।।
<sutra>।। सू ।। अकरणत्वाच्च न दोषस्तथा हि दर्शयति ।। १० ।।</sutra>
अकरणमक्रिया । न जीवोपकारक्रियारहितत्वात् दोषः । यतः श्रुतिरेव देहे-
न्द्रियाद्यशैथिल्यकारणं वायुरिति दर्शयति । प्राणसंवादे <quote>‘यस्मिन्तुत्क्रान्ते इदं
शरीरं पापिष्ठतरमिव दृश्यते स वः श्रेष्ठः’</quote> इति प्रजापतिवचनानन्तरं, वागा-
द्युत्क्रमणेऽपि देहस्येन्द्रियाणां च स्थितिं दर्शयित्वा प्राणोत्क्रमणे देहेन्द्रियशै-
थिल्याभिधानात् ।।
<sutra>।। सू ।। पञ्चवृत्तिर्मनोवद्व्यपदिश्यते ।। ११ ।।</sutra>
प्राण एक एव स्ववृत्तिभिः पञ्चभिः प्राणापानादिसंज्ञाभेदभाग्भवति, यथा
<!-- APPAYYA !-->
पानादिबहुप्रकारेण निविष्ट इत्यर्थः । प्राणानां प्राणापानादिवृत्तिनां ग्रन्थिः ग्रथयिता
तत्र तत्र स्थापक इत्यर्थः । आदिशब्दो <quote>‘न प्राणेन नापानेन मर्त्यो जीवति कश्चन । इत-
रेण तु जीवन्ति यस्मिन्नेतावुपाश्रितौ’</quote> । इत्यादिश्रुत्यंतरसंग्राहकः । प्राणस्य देहधारकत्वे
युक्त्युपन्यासपरत्वेन सूत्रं योजयति—<pratika>किं चायमिति</pratika> । चक्षुरादिवदेव प्राणोऽपि जीवस्यो-
पकरणविशेष इति मन्तव्यम् । प्राणसंवादादिप्रदेशेषु तस्य चक्षुरादिभिस्सह पाठात् ।
<quote>‘अथ ह प्राणा अहं श्रेयसे ह्यूचिरे अहं श्रेयानस्म्यहं श्रेयानस्मी’</quote>ति चक्षुरादिभिस्सह कल-
हाभिधानेन तत्तुल्योपकारकत्वसन्देहसूचनात् तदनंतरं त्वं नः श्रेष्ठोऽसीति चक्षुरादि-
वचनेन प्राणस्य मुख्यत्वनिर्धारणाच्च । समानजातीयानां हि सहपाठस्तुल्योपकारत्व-
संशयेन च परस्परोत्कर्षकलहः । तन्निर्धारणार्थं <quote>‘ते ह प्राणाः प्रजापतिं पितरमेत्योचुः भगवन्
को नः श्रेष्ठ’</quote> इति प्रश्नः । कस्यचिदुपकारातिशयदर्शनेन मुख्यत्वनिर्धारणञ्च भवति । जीवो-
पकरणत्वेन प्रसिद्धेः । समानजातीयत्वं च जीवोपकरणस्य भवति । प्राणस्य तदुपकरणत्वं-
च देहधारणादृते नान्येनोपकारेणोपपद्यत इति भावः । नन्वप्राणस्य पाषाणादेरिव देह-
स्यापि प्राणेन धारणं नापेक्षितम् । अतो न देहधारणं जीवोपकारः इत्याशंक्य प्रा१णस्य
देहनियतधारकत्वमन्वयव्यतिरेकाभ्यां तत्प्रदर्शनपरां श्रुतिमुदाहृत्य व्यवस्थापयितुं सूत्रम्
<pratika>सू ।। अकरणत्वाच्च न दोषस्तथा हि दर्शयति ।। १० ।।</pratika> करणमुपकारक्रिया तद्रहि-
तत्वाद्यो दोषः जीवोपकरणत्वासंभवदोषः स न प्रवर्तते । श्रुतिरेव हि तथा देहधारकतया
जीवोपकरणत्वेन प्राणं दर्शयतीति सूत्रार्थं विवृण्वन्नुक्तशङ्कां निरस्यति---<pratika>अकरणमिति ।</pratika>
इंद्रियवृत्तित्वपूर्वपक्षबीजशंकानिराकरणार्थं सूत्रम्—<pratika>सू ।। पञ्चवृत्तिर्मनोवद्व्यपदिश्यते ।। ११ ।।</pratika>
मुख्यप्राणस्य कार्यभेदादिंद्रियवृत्तिभ्यो भेदाभ्युपगमे प्राणापानादयोऽपि मुख्यप्राणवृ-
त्तिभ्यो भिन्नाः स्युः कार्यभेदादेव इति शंका । नेयमुपपद्यते । प्राणस्य इंद्रियवृत्तित्वकल्पने
हि न तावन्मिलितानामिंद्रियाणां स वृत्तिः । चक्षुराद्येकद्विचतुरभावे प्राणनाभावप्रस-
ङ्गात् । नाप्येकस्यैव त्वगिन्द्रियस्य वृत्तिः । सामान्यकरणवृत्तित्वाभ्युपगमभंगप्रसंगात्
<note>(१) <quote>‘जीवस्य देहे धार्यमाणत्वं’</quote> इति. ख. पाठः ।</note>
