<pb n="049"/>
नतया संसारक्लेशरहितान् सुखिनो जीवान् पुनरपि संसारहेतुना शरीरेण
योजयति परमकारुणिकोऽपि सन्निति चेत्—
उच्यते—सर्वानुग्राहकः परमेश्वरो जीवानां कर्मपाकमन्तरेण ज्ञानानुदयात्
ज्ञानमन्तरेण निरतिशयानन्दमोक्षाभावात्, कर्मपाकस्य च भोगमन्तरे-
णानुपपत्तेः, तत्कर्मफलभोगाय पुनरपि तेषां शरीरादिकं कल्पयति । एवं
क्रमात् भोगेन पक्वे स्वकर्मणि शुद्धान्तःकरणानां जीवानां स्वविषयं ज्ञानमुत्पाद्य
निरतिशयानन्दरूपां मोक्षलक्ष्मीं प्रकाशयति ।
<!-- APPAYYA !-->
तान्यधिष्ठाय तदुत्पादितैश्शरीरैः सुखदुःखे भोजयतो न ते प्रसज्येयातां, वैवस्वतस्येव
तस्य समवृत्तित्वं च न हीयत इति वाच्यम् । <quote>‘परात्तु तच्छ्रुते’</quote> रि <ref>(ब्र॰ २-३-४०)</ref> त्यधि-
करणे कर्मणामपीश्‍वरेण कार्यमाणत्वस्य वक्ष्यमाणतया कैश्चित्पुण्यकर्माणि कैश्चिदपुण्य-
कर्माणि च कारयितुर्वैषम्यादिप्रसङ्गतादवस्थ्यात् । न च पूर्वपूर्वानादिकर्मप्रवाहापेक्षः
कारयति,<quote>‘कृतप्रयत्नापेक्षस्तु विहितप्रतिषिद्धावैयर्थ्यादिभ्य’</quote> <ref>(ब्र॰ २-३-४१.)</ref> इति <quote>‘परात्तु
तच्छ्रुते’</quote> रि <ref>(ब्र॰ २-३-४०.)</ref> त्यधिकरणे तथा प्रतिपादयिष्यमाणत्वात् अतो न तत्प्रसंग
इति वाच्यम् । पूर्वपूर्वकर्मणामीश्वरकारितत्वे तत्प्रसङ्गापरिहारात् तदकारितत्वे <quote>‘परात्तु
तच्छ्रुते’</quote> रित्यधिकरणविरोधात् । ननु, तर्ह्युभयाविरोधेन परमेश्वरः कल्पादौ करणकले-
वराणि दत्वा स्वयमुदास्ते । तदा जीवः स्वेच्छया साधु वासाधु वा यत्कर्म करोति तदनु-
सारेण तदनंतरं कर्मांतराणि कारयतीति कल्प्यते । तथा च स्वेच्छाकृतकर्ममूलत्वादु-
त्तरोत्तरकर्मप्रवाहस्य न नैर्घृण्यवैषम्यदोषप्रसंगः, <quote>‘परात्तु तच्छ्रुते’</quote>रित्यधिकरणार्थश्च द्विती-
यादिषु प्रवृत्तिषु चरितार्थ इति चेन्मैवम् । तथा कल्पनायामपि अयमसाधु कर्म कारयतीति
जानतः परमेश्वरस्य कूपे बालकः पतिष्यतीति जानत इवौदासीन्ये नैर्घृण्यानिवारणात्
स्वेच्छया कश्चित्साधु कर्म प्रथमं करोति कश्चिदसाध्विति वैषम्यस्य पूर्वकल्पकृतकर्म-
विशेषाधीनत्वस्यावश्यवक्तव्यत्वेन तत्कारयितुः परमेश्वरस्य वैषम्यादिप्रसंगापरिहाराच्च ।
नन्वेवं वैषम्यनैर्घृण्यमपरिहार्यं चेत्परमेश्वरस्य तन्न दोष इत्यस्तु । न हि विधिनिषेधपथा-
तीतस्य तस्य प्रत्यवायकारणं तत् । नापि सर्वनियंतुः कुतश्चिदनिष्टकारणम् । किमर्थं तर्हि
<quote>‘वैषम्यनैर्घृण्ये न सापेक्षत्वा’</quote>दिति सूत्रकारेण तत्परिहृतम् । द्विविधं वैषम्यनैर्घृण्यम् । एकं
कर्मादिकमनपेक्ष्य स्वयमेव विषमसृष्टियुक्तमपरं तत्सापेक्षत्वेऽपि पूर्वपूर्वकर्मप्रवाहस्यापि
परमेश्वराधीनत्वप्रयुक्तम् । तत्राद्यं पुण्यपापयोः सुखदुःखसाधकत्वावेदकस्य वेदस्याप्रा
माण्यावहमिति तत्प्रामाण्यसंरक्षणार्थं परिहृतं न तु द्वितीयमिति चेत्कृतमिदं सामान्येन
वैषम्यनैर्घृण्यमात्रदोष एवेति तत्परिहारार्थं प्रयत्य परिहारानिर्वाहे पुनस्तददोषत्ववचन-
मकौशलमेवाविष्कुर्यात् । परमकारुणिकत्वविरोधि च वैषम्यनैर्घृण्यं सर्वथा परिहरणीय-
मेव । तदैव च सूत्राञ्जस्यमपि लभ्यते । तस्माद्यथा परमकारुणिकं परमेश्वरं वैषम्यनैर्घृण्यं
कलयापि न स्पृशेत् यथा च सूत्राञ्जस्यं भवेत् तथा परिहारो वर्णनीय इति शंकाभि-
प्रायः । उच्यत इत्यादेः परिहारग्रंथस्यायमर्थः । परमकारुणिकः परमेश्वरः सकलचेतना-
नुग्राहक इति <quote>‘व्याधीनां भेषजं यद्व’</quote> दित्यादिपौराणिकभणितिप्रसिद्धः । अनुग्रहः बन्ध-
निवर्तनेन स्वसाम्यप्रापणरूपः । बन्धश्च मुख्यः पुंसां दृक्क्रियाच्छादकः स्वयमेकोऽपि
