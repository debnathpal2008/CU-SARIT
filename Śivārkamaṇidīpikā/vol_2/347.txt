<pb n="347"/>
<pratika>तग्रामवत्</pratika>=यथा भूतसमूहात्मकस्थूलदेहे पृथिव्यपेक्षया जलमान्तरं जलापेक्षया तेज इत्यादिक्रमेणापेक्षिकं भूतानामान्त-
रत्वं न मुख्यं तद्वत् । अथवा, <quote>‘एको देवस्सर्वभूतेषु गूढ’</quote>इत्यादिश्रुत्यन्तरे सर्वेषु भूतग्रामेषु सर्वान्तर एक एवात्माऽऽम्नायते
तद्वदनयोर्ब्राह्मणयोरित्यर्थः । एवंच वेद्यैक्याद्विद्यैक्यमिति सिद्धम् । इति ।</p>
<p>पूर्वपक्षमनूद्य दूषयति---<pratika>सू ।। अन्यथा भेदानुपपत्तिरितिचेन्नोपदेशान्तरवत् ।। ३६ ।। अन्यथा</pratika>=विद्याभे-
दानङ्गीकारे । <pratika>भेदानुपपत्तिः</pratika>=आम्नानभेदस्याभ्यासस्यानुपपत्तिः प्रयोजनाभावादिति चेत् । <pratika>न</pratika> । उपदेशान्तरवदभ्यास-
स्योपपत्तिः । तथा हि---यथा छान्दोग्ये <quote>‘तत्त्वमसी’</quote>त्युपदेशे नवकृतोऽभ्यस्यमानेऽपि, न विद्या भिद्यते उपक्रमोपसंहार-
योरविशेषात्तद्वत् ब्राह्मणद्वयेऽपि प्रश्नरूपोपक्रमस्य <quote>‘अतोऽन्यदार्त’</quote>मित्युपसंहारस्य चाविशेषान्न विद्याभेद इति सिद्धम् ।।</p>
<head>इति भगवत्पादमते सर्वान्तराधिकरणम् ।। २२ ।।</head>
<head>अथ व्यतिहाराधिकरणम् ।। २३ ।।</head>
<p><pratika>सू ।। व्यतिहारो विशिंषन्ति हीतरवत् ।। ३७ ।।</pratika> अस्य <quote>‘तद्योऽहं सोऽसौ योऽसौ सोऽह’</quote>मित्यैतरेयकवाक्यं <pratika>वि-
षयः</pratika> । तत्र किं व्यतिहारेण मतिरेकरूपा विधीयते उत द्विरूपेति <pratika>संशयः</pratika> । एकरूपेति <pratika>पूर्वः पक्षः । सिद्धान्तस्तु</pratika>,
व्यतिहारोऽत्रोपासनार्थमुपदिश्यते । <pratika>इतरवत्</pratika>=यथा इतरे सर्वात्मत्वादयो गुणा उपासनार्थमुपदिश्यन्ते तद्वत् । तथाहि
विशिंषन्ति समाम्नातारः <quote>‘त्वमहमस्म्यहं च त्वमसि’</quote>इत्युभयोच्चारणेन । तच्च विशेषणं द्विरूपायां मतौ कर्तव्यायामर्थवद्भ-
वति । अन्यथा हीदं विशेषणोभयाम्नानमनर्थकं स्यात् । अतो मतिर्द्विरूपैवेति सिद्धम् ।।</p>
<head>इति भगवत्पादमते व्यतिहाराधिकरणम् ।। २३ ।।</head>
<p><pratika>श्रीकण्ठमते</pratika>, अस्य विषयवाक्यपूर्वपक्षादिकं पूर्वस्मादविशिष्टम् । <quote>‘अन्तरा भूतप्रामव’</quote>दिति सूत्रे योगविभागाभावात्
व्यतिहारसूत्रेण सहास्य सर्वान्तराधिकरणस्य सूत्रद्वयात्मता । विद्याभेदोऽस्ति वा नास्ति वेति <pratika>संदेहे</pratika>, विद्याभेद इति <pratika>पूर्व-
पक्षे</pratika> प्राप्ते, <quote>‘य आत्मा सर्वान्तर’</quote>इत्युभयत्र प्रश्नैकरूप्यात् परमेश्वर एवोभयत्र प्रश्नविषयः । यतः प्रतिवचनगतं निरुपाधिकं
गुणजातं तत्रैव समुपपद्यते । सद्विद्योपदेशवत्प्रश्नप्रतिवचनावृत्तिरेकविषया । प्रष्ट्टभेदो रूपभेदश्च न विद्याभेदावहः । अ-
र्थैक्ये निश्चिते सति प्रष्ट्रोर्बुद्धिव्यतिहारः कर्तव्यः । इतरत्र सद्विद्यायामिव उभयप्रकरणगतानि वाक्यानि परमेश्वरं वि-
शिंषन्ति हि । तस्मादेकस्यैव प्रश्नप्रतिवचनगतत्वान्न विद्याभेद इति <pratika>सिद्धान्तितः</pratika> । पुनरुक्तिस्तु शङ्कानिरासाय <quote>‘तत्त्व-
मसी’</quote>तिवत् ।।</p>
<p><pratika>रामानुजमते</pratika>, सर्वं श्रीकण्ठमतवदेव प्रायशः । किं तु <quote>‘सैव हि सत्यादय’</quote> इत्युत्तराधिकरणसूत्रमपीदमधिकरणशेषतया
व्याख्यातमिति विशेषः । सद्विद्यायामपि <quote>‘सेयं देवतैक्षते’</quote>त्यादिषु सैव परा देवतैकानुवर्तते । <quote>‘ऐतदात्म्यमिदं सर्व’</quote>मित्या-
दिषु त एव सत्यादयः सर्वेषु प्रतिवचनेषूपसंह्रियन्त इत्यर्थः ।।</p>
<p><pratika>आनन्दतीर्थमते</pratika>, <quote>‘अन्तरा भूतग्रामवदितिचेत्तदुक्तम्’</quote> इति भगवत्पादानुसारेण योगविभागतः पृथक्पाठः । <quote>‘इयदा-
मननात्’</quote>इत्यादिकं सूत्रत्रयात्मकमिदमधिकरणं । व्यतिहारसूत्रमधिकरणान्तरमिति विवेकः । तत्राद्ये इयदधिकरणे पूर्वोक्त-
मधिकारितारतम्यं प्राणावधिकं वा, ततोऽप्यधिकं वेति <pratika>संदेहः</pratika> । प्राणादीनां सोत्तमत्वदर्शनेन प्राणादधिकस्य श्रुतावनु-
क्तत्वेऽपि अनुमानतस्तत्साधनस्य शक्यत्वसंभवेन च प्राणादप्यधिकः कश्चिदधिकारी भवितुमर्हति । अतोऽधिकारिणां
प्राणवसानत्वाभावात्प्राणात्मकस्य हिरण्यगर्भस्यैव सर्वगुणोपासनयोग्यत्वमित्युक्तमयुक्तमिति <pratika>पूर्वपक्षः । सिद्धान्तस्तु</pratika>,
<quote>‘प्राणो वाव सर्वेभ्यो भूयान्नहि प्राणाद्भ‍ूयान्’</quote> इति कौषीतकिश्रुतावाम्नानात् । <pratika>इयत्</pratika> प्राणावसानमेवाधिकारिणां तारतम्यम् ।
इति । इदं सूत्रं स्पष्टार्थम् । <pratika>सू ।। अन्तराभूतग्रामवदिति चेत्तदुक्तम् ।। ३६ ।। भूतग्रामवत्</pratika>=यथा नामादि-
प्राणसमूहे एकस्मादेक उत्तमो दृष्टः तथा । <pratika>अन्तरा</pratika>=परमात्मानं श्रियं च विना प्राणदप्युत्तमोस्त्विति चेत् । <pratika>नेति</pratika>
शेषः । यतः <pratika>तदुक्तम्</pratika>=तत्र प्राणादुत्तमाभावे <quote>‘न हि प्राणाद्भ‍ूयान्’</quote> इति प्रमाणमुक्तम् अत इत्यर्थः ।।</p>
<p><pratika>सू ।। अन्यथाभेदानुपपत्तिरिति चेन्नोपदेशवत् ।। ३७ ।। अन्यथा</pratika>=प्राणादप्युत्तमाभावे । <pratika>भेदानुपपत्ति-
रिति चेन्न</pratika>=प्राणपरमात्मनोर्भेदानुपपत्तिरिति चेन्न । कथम् । <pratika>उपदेशवत्</pratika>=यथाश्रुतावुक्तं तथाङ्गीकर्तव्यम् । अनुक्ता-
र्थस्यानुमानं तु प्रत्यक्षश्रुत्या बाधितमिति भावः ।।</p>
<head>इति इयदधिकरणम् ।। २१ ।।</head>
<head>अथ व्यतिहाराधिकरणम् ।। २२ ।।</head>
<p><pratika>सू ।। व्यतिहारो विशिंषन्ति हीतरवत् ।। ३८ ।।</pratika> प्राणादीश्वरस्योत्तमत्वोपदेशोऽस्ति वा न वेति <pratika>संदेहः</pratika> । छन्दो-
गश्रुतौ प्राणस्यैव सर्वोत्तमत्वोपदेशात् <quote>‘एष तु वा अतिवदती’</quote>त्यादि सत्यातिवादस्य वागादिषु सत्यान्तेष्विव सत्ये उत्त-
मत्वविषयप्रश्नप्रतिवचनयोरभावेन विष्णुपरत्वाभावात् । प्रत्युत प्राणात्मकहिरण्यगर्भविषयताया एव प्रतीतेश्च । प्राणात्मक-
हिरण्यगर्भस्यैव सर्वोत्तमत्वेनोपासनं कार्यमिति <pratika>पूर्वपक्षः</pratika> । सत्यादिवादे तथा प्रश्नप्रतिवचनयोरध्याहारेण यतः छन्दोगाः
<quote>‘स वा एष एवं पश्यन्नेवं मन्वान एवं विजानन्नि’</quote>त्यादिना प्रकृतात्प्राणावादिनस्सत्यातिवादिनो व्यावर्तयन्ति । ततः प्राणाद-
