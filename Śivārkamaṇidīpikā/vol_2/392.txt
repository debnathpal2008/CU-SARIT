<pb n="392"/>
वनी भूत्वा प्रव्रजेत्’ इति । नात्र क्रमे नियमः । <quote>‘उत्सन्नाग्निरनग्निको वा यदहरेव
विरजेत् तदहरेव प्रव्रजेत्’</quote> इति श्रुतेः । जन्मान्तरसुकृतपरिपाकेन विशुद्धान्तःकर-
णस्य ब्रह्मचर्यादेव पारिव्राज्यं भवति ।। <quote>‘‘ऋणानि त्रीण्यपाकृत्य मनो मोक्षे निवे-
शयेत् । अनपाकृत्य मोक्षं तु भजमानो व्रजत्यधः ।।’’</quote> इत्यादिनिषेधस्त्वविरक्त-
विषयः । <quote>‘वीरहा वा एष देवानां योऽग्निमुद्वासयते’</quote> इत्यग्न्युद्वासननिषेधात् ब्रह्म-
चर्यादेव पारिव्राज्यं न गार्हस्थ्यात्परमिति केचित् । तथा सति <quote>‘वनी भूत्वा
प्रव्रजेत्...उत्सन्नाग्निरनग्निको वा यदहरेव विरजेत् तदहरेव प्रव्रजेत्’</quote> इत्यादि-
विधिवैयर्थ्यं स्यात् । अतो ब्रह्मचर्यादेव प्रव्रजेदिति वा, वनी भूत्वा प्रव्रजेदिति
वा न निर्बन्धः कार्यः । ब्रह्मचर्यादेव प्रव्रजेदिति वदतामयमभिप्रायः---साग्निरन-
ग्निकश्चेति द्वावेवाश्रमौ । तत्र ब्रह्मचारी परिव्राट् च अनग्निः, गृहस्थो वानप्रस्थश्च
साग्निः । अग्निमाधायोद्वास्य पारिव्राज्यात् ब्रह्मचर्यात् पारिव्राज्यमेवातीव मुख्य-
मिति । अन्यथा श्रुतिविरोधापत्तेः । अतः सर्वाश्रमधर्मसिद्धिः ।।
इति परामर्शाधिकरणम् ।। २ ।।
<!-- APPAYYA !-->
प्यत्वात् । <pratika>नात्रेति</pratika> । अत्र सन्न्यासे उक्तक्रमो नियतो न भवतीत्यर्थः । इतरेषु त्रिष्वप्यु-
क्तक्रमो नियत एव । <pratika>अविरक्तविषय इति</pratika> । अनत्यन्तविरक्तो यः क्रमसंपादनीयवैरा-
ग्यस्तद्विषय इत्यर्थः । <pratika>तथा सतीति</pratika> । तथा चोदाहृतवाक्यजाते दृढवैराग्यस्यैवाधिका-
रिविशेषणत्वश्रवणात् । सति तस्मिन् यदाकदाचित् सन्न्यस्तव्यमित्यर्थः । <quote>‘अथ यदि
व्रती वाव्रती वा स्नातको वास्नातको वा उत्सन्नाग्निरनग्निको वे’</quote>ति विशिष्य केषाञ्चित्की-
र्तनस्यायमभिप्रायः । उपक्रान्तमासोपवासादिव्रतेनान्तरा वैराग्ये सति व्रतसमाप्तिपर्यन्तं
न विलम्बनीयम् । अनुपक्रान्तव्रतेनेव तदानीमेव सन्न्यस्तव्यम् । तथाध्ययनार्थमुपक्रान्त-
गुरुकुलवासेन समावर्तनपर्यन्तं न विलम्बनीयम् । समावृत्तेनेव तदानीमेव सन्न्यस्तव्यम् ।
विच्छिन्नाग्निना <quote>‘तथैके प्राजापत्यामेवेष्टिं कुर्वन्ति तदु तथा न कुर्यात् । आग्नेयीमेव कु-
र्या’</quote>दित्यादिना वक्ष्यमाणेष्टिपूर्वकाग्निसमारोपणाय अग्न्याधानपर्यन्तं न विलम्बनीयम् ।
अनग्निकेनेव अकृताग्निसमारोपणेनैव सन्न्यस्तव्यमिति ।। ननु कथं प्रत्यक्षश्रुतौ विद्यमा-
नायामेव तामविगणय्य केचिद्ब्रह्मचर्यादेव पारिव्राज्यं वदन्तीत्याशङ्क्य मुख्यत्वाभिप्रायेणे-
त्याह---<pratika>ब्रह्मचर्यादेवेति</pratika> । मुख्यत्वमपि सर्वत्र समानम् । अधिकारिविशेषणस्य वैराग्य-
स्यैकरूपत्वादिति केचिदित्यनेनैव ध्वनितम् ।।</p>
<head>इति परामर्शाधिकरणम् ।। २ ।।</head>
<!-- APPAYYA !-->
<head>नयमणिमालायाम्</head>
<head>अथ परामर्शाधिकरणम् ।। २ ।।</head>
<sutra>सू॰ ।। परामर्शं जैमिनिरचोदनाच्चापवदति हि ।। १८ ।। अनुष्ठेयं बादरायणः साम्यश्रुतेः ।। १९ ।।
विधिर्वा धारणवत् ।। २० ।।</sutra>
<lg><l>संन्यासे नास्ति विधिर्न कल्पनं वीरहेति दोषगतेः । तस्माद्विद्यास्तुतये श्रुतिषु परामर्शमेवास्य ।। २९५ ।।</l></lg>
<lg><l>धारण इव विधिकल्पनसुचितं तस्मिन्नपूर्वत्वात् । दोषस्य श्रवणं तु तदुत्सन्नाग्निकगृहस्थपरम् ।। २९६ ।।</l></lg>
<head>इति परामर्शाधिकरणम् ।। २ ।।</head>
