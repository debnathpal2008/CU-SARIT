<pb n="438"/>
<p>ब्रह्मलोकमभिसंपद्यते’ इत्यादावाप्रायणादुपासनश्रवणात् । ब्रह्मस्वरूपत्वापा-
दिन्या ब्रह्मभावनाया मध्ये विच्छेदो न कार्यः । स्वात्मतया नैरन्तर्येण ब्रह्मणि
भाविते हि तद्रूपमुपासकेषु प्रकाशते । अतः सर्वज्ञं नित्यतृप्तं स्वयंप्रकाशं स्वत-
न्त्रमलुप्तशक्तिकमनन्तशक्तिकं परं ब्रह्म नैरन्तर्येण भावनीयं तत्स्वरूपप्रकाशा-
येति । तथा श्रूयते ब्रह्मस्वरूपमुपासकेषु प्रकाशत इति । <quote>‘या ते रुद्र शिवा तनू-
रघोराऽपापकाशिनी । तया नस्तन्वा शन्तमया गिरिशन्ताभि चाकशीहि ।।’</quote>
इति । अनादिमलकर्मवासनारूढदेवादिशरीराभिमानप्रवाहसिद्धामध्यात्मादि-
भेदभिन्नामसह्यां संसाररुजं द्रावयत्युपासकानामिति रुद्र इत्युच्यते परं ब्रह्म
शिवः । तस्यामन्त्रणं रुद्रेति । हे रुद्र ! परमेश्वर ! या ते तनूः मूर्तिः शिवा नित्य-
सिद्धापहतपाप्मादित्वेन परमविशुद्धा परममङ्गलमयी परममङ्गलप्रदा अघोरा
शिवत्वयोगेनैव सर्वहृदयङ्गमा अपापकाशिनी पापग्रहणस्योपलक्षणत्वात् ज्ञाना-
ग्निदग्धनिखिलपुण्यंपापा इहापापा इत्युच्यन्ते मुक्तात्मानः तेषु प्रकाशमान-
त्वादपापकाशिनी ईदृशी या ते तनूः तया शन्तमया <quote>‘स एको ब्रह्मण आनन्दः’</quote>
इत्यादिश्रुतिसिद्धनिरतिशयानन्दलक्षणया तन्वा नोऽस्माकमपि संसारनिमित्तं
पुण्यपापसंचयमपनीय स्वरूपतया साक्षादतीव प्रकाशस्वेति प्रार्थनेयमुपासका-
नाम् । अत उपासकानामात्मनि ब्रह्मस्वरूपस्य प्रकाशनात् तत्प्रकाशकारणभूता
ब्रह्मभावना यावदायुषं कर्तव्या । न कदाचिदपि विच्छेद्येति ।।
इति आप्रायणाधिकरणम् ।। ८ ।।
<!-- APPAYYA !-->
श्रुतौ यद्यपि कर्मणामेव यावज्जीवानुष्ठेयत्वं श्रुतं न तु विद्यायाः । तथापि तत्र यावज्जीवं
कर्मानुष्ठानस्यापुनरावृत्तिफलकत्वमुच्यमानं विद्या प्रति स्वरूपोपकारकत्वेनैवोपपादनीयं
नान्यथेति तदुक्तिसामर्थ्याद्विद्याया अपि यावज्जीवानुष्ठेयत्वं तत्र विवक्षितमुन्नीयत इति
भावः । प्रायणदशायां परमेश्वरसाक्षात्कारोदये तत्प्रार्थनामन्त्रः प्रमाणमित्याह---<pratika>तथा
श्रूयत इति</pratika> । शिवेत्यस्य निर्दोषत्वं कल्याणगुणाकरत्वं शिवंकरत्वं वार्थ इत्याभिप्रेत्याह---
<pratika>नित्यसिद्धेति</pratika> । गिरिशन्तेत्यपि संबोधनम् । गिरौ <quote>‘कैलासशिखरे रम्ये शङ्करस्य शिवा-
लये । देवतास्तत्र मोदन्ती’</quote>ति शिवसङ्कल्पमन्त्रप्रतिपादिते दिव्यस्थानमध्यनिविष्टे महा-
कैलासे पर्वते शं स्वोपासकानां निरतिशयमानन्दं तनोतीति तदर्थः । स्वरूपतयेत्यनेन
शिवाहंभावनाजन्यत्वं साक्षात्कारस्याविष्कृतम् । अभीत्युपसर्गस्य व्याख्यानं <pratika>साक्षा-
दिति । प्रार्थनेयमुपासकानामिति</pratika> । अस्य मन्त्रस्य श्वेताश्वतरोपनिषदि परविद्याप्रक-
रणे पाठा <quote>‘द्रुद्रं’</quote> <quote>‘गिरिशन्ते’</quote>ति सकलसांसारिकानर्थनिवृत्तिनिरतिशयमहानन्दानुभवप्रद-
त्वेन संबोधनसामर्थ्याच्च मूर्धन्यनाड्युत्क्रमणादिपरंपरया तदुभयकारणभूतान्तिमप्रत्यय-
प्रार्थनानेन मन्त्रेण क्रियत इत्युन्नीयत इत्याशयः ।। <pratika>इति आप्रायणाधिकरणम् ।। ८ ।।</pratika></p>
<!-- APPAYYA !-->
<head>नयमणिमालायाम्</head>
<head>अत आप्रायणाधिकरणम् ।। ८ ।।</head>
<p><sutra>सू॰ ।। आप्रायणात्तत्रापि हि दृष्टम् ।। १२ ।।</sutra>
<lg><l>विहितमुपासनमेतत्कार्यं कालं कियन्तं चित् । आवृत्तिविशिष्टस्य ह्युपासनार्थस्य तावता सिद्धिः ।। ३४३ ।।</l></lg>
<lg><l>कार्यं तु यावदायुषमहरहरेवंविदित्यादेः । अन्त्यदशायां भाविनि साक्षात्कारे हि तदकरणम् ।। ३४४ ।।</l></lg></p>
<head>इति आप्रायणाधिकरणम् ।। ८ ।।</head>
