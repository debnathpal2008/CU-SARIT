<pb n="011"/>
तदभिमानिदेवताविषय एवेत्यवगम्यते, <quote>‘हन्ताहमिमास्तिस्रो देवताः’</quote> इति देव-
ताशब्दविशेषात् ‘अग्निर्वाग्भूत्वा मुखं प्राविशत् ‘इत्यादिना अचिद्वस्त्वभि-
मानिदेवतानुगतेश्च । तस्मादचेतनत्वादिना विलक्षणमेव जगत् ब्रह्मणः । ततोऽ
स्य कार्यत्वं ब्रह्मणः कारणत्वं च युक्तिबाध्यमेव ।।
<sutra>।। सू ।। दृश्यते तु ।। ६ ।।</sutra>
सिद्धान्त उच्यते—विलक्षणयोरपि ब्रह्मप्रपञ्चयोः कार्यकारणभावः सम्भवति,
अचेतनाद्गोमयात् चेतनवृश्चिकोत्पत्तिदर्शनात्, चेतनात्पुरुषात् अचेतनकेशाद्यु-
त्पत्तिदर्शनाच्च । अतः शुष्कतर्को न बाधकः श्रुतिसमन्वयस्येति निर्णयः ।।
<!-- APPAYYA !-->
<pratika>देवताशब्दविशेषादिति ।</pratika> देवताशब्देन चेतनवाचिना पृथिव्यादीनां विशेषितत्वादि-
त्यर्थः । <pratika>अनुगतेरिति</pratika> । अनुप्रवेशप्रतिपादनादित्यर्थः ।। <pratika>सू ।। दृश्यते तु ।। ६ ।। तुशब्देन</pratika>
पूर्वपक्षो व्यावर्त्यते । न तु पूर्वसूत्र इव सिद्धांतिशंका । अतस्सिद्धांतसूत्रमिदमित्याह—<pratika>सिद्धां-
त इति ।</pratika> <quote>‘दृश्यते’</quote> इति क्रियापदम् । ब्रह्मप्रपंचयोर्वैलक्षण्येऽपि उपादानोपादेयभावसंभवे
हेतुसमर्पकत्वेन योजयति—<pratika>विलक्षणयोरिति</pratika> । अनेन गोमयपुरुषगुणानुगतिरहितानां
वृश्चिककेशनखादीनां गोमयपुरुषप्रकृतिकत्वं दृष्टमिति तर्कानुमानयोर्व्यभिचार उद्धाटितः ।
ननु, गोमयाद्व‍ृश्चिकशरीरस्यैवोत्पत्तिर्न चेतनस्य । शरीरादेव केशनखादीनामुत्पत्तिर्न तु चेत-
नात् । तथात्वेऽपि गोमयपुरुषयोः वृश्चिककेशनखादिषु निमित्तनैव नोपादानत्वमिति
चेदुच्यते । गोमयात् वृश्चिकशरीरोत्पत्तौ वृश्चिकस्य ज्ञानविकासरूपावस्थान्तरापत्त्या तस्या-
ऽपि गोमयादुत्पत्तिस्तावदस्ति । पूर्वावस्थाप्रहाणेनावस्थान्तरापत्तिरेव हि द्रव्यस्योत्पत्तिः ।
तत्र च गोमयस्योपादानत्वं पृथक्‌सिद्धकार्यावस्थाश्रयत्वरूपतल्लक्षणानुसारेण सिध्यति ।
गोमयाकारपरिणतगवाद्युपयुक्ततृणाद्यनुशयिजीवविशेषस्यैव वृश्चिकरूपेण प्रादुर्भावात् । तथा
पुरुषस्याऽपि केशनखादिषु कारणत्वमस्ति । मृतशरीरात्तदनुत्पत्तेः । ततश्च तस्य तदुपादा-
नत्वमपि लक्षणमुखेनायाति । केशनखादिमतश्शरीस्य शरीर्यपृथग्भावात् । उदाहरणद्वये-
ऽपि अचेतनांशयोरेव प्रकृतिविकारभावांगीकारेऽपि व्यभिचारो भवत्येव । वृश्चिकशरीरे
केशादिषु च गोमयशरीरगतगन्धरूपाद्यनुवृत्त्यभावात् । न च प्रपंचस्य ब्रह्मवैलक्षण्यं
तद्विशेषगुणानुगतिराहित्यं न विवक्षितं किं तु तद्गतद्रव्यत्वसाक्षाद्व्याप्यजात्यनुगतिराहि-
त्यमिति वाच्यम् । प्रकृतिविकारयोर्गुणभेदवदवान्तरजातिभेदस्याऽपि संभवेन उक्तरूपस्य
वैलक्षण्यस्य हेतोरप्रयोजकत्वात्, अरणिमणिवेण्वादिभ्यः पार्थिवेभ्यो वह्नेः समुद्रजलात्
पार्थिवस्य मुक्ताफलस्य चोत्पत्त्या तथा विवक्षायामपि व्यभिचारतादवस्थ्याच्च । न च
तयोरुत्पत्तौ पार्थिवतैजसावान्तरसन्निधानं कल्पनीयम् । गौरवात् । समुद्रजलाद्यवयवाना-
मेव शुक्तिगर्भानुप्रवेशनिर्मथनादिसहकारिबलात् पूर्वावस्थाप्रहाणेनावस्थान्तरापत्तिसंभ-
वात् । न च सजातीययोरेवोपादानोपादेयभावस्य क्लृप्तत्वात् तत्कल्पनम् । उपादानोपादे-
यभावग्रहणे साजात्यानुप्रवेशस्य वह्निमुक्ताफलादिषु सजातीयावयवांतरकल्पनासापेक्षत्वे-
नान्योन्याश्रयापत्तेः । तस्मादनुमानस्य व्यभिचारात् तर्कस्य मूलशैथिल्याच्च न श्रुतिबाध-
कतेत्युपसंहरति—<pratika>अत इति । शुष्कतर्क इति</pratika> । शुष्कविशेषणस्यायमाशयः । यत्तद्भ्याम-
