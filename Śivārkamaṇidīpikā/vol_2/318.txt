<pb n="318"/>
<p>सिद्धान्त उच्यते—
<sutra>सू ।। न वा विशेषात् ।। २१ ।।</sutra>
नात्र विद्यैक्यम्, आदित्याक्षिस्थानविशेषसंबन्धित्वेनोपस्यभेदात् । अत-
स्तत्र नियते नामनी ।। इति संबन्धाधिकरणम् ।। ११ ।।
<!-- APPAYYA !-->
निर्देशभेदान्नामव्यवस्था स्यात् । यथा <quote>‘रथन्तरे प्रस्तूयमाने संमीलयेत्’</quote> <quote>‘बृहति प्रस्तूयमाने
समुद्रं मनसा ध्याये’</quote>दिति निर्देशभेदाद्धर्मव्यवस्था । न हि तत्रापूर्वीयत्वलक्षणया व्रीहि-
धर्माणां यव इव बृहद्रथंतरधर्मयोः परस्परसांकर्यमस्ति । विषमो दृष्टान्तः । तत्र रथन्त-
रबृहच्छब्दोपात्ते सामनी भिन्ने इति युक्ता तत्र निर्देशभेदाद्धर्मव्यवस्था । इह तु तस्येति
पदद्वयेनाप्येक एव पुरुष उपात्त इति कथं तस्यैव नामद्वयं तत्र संकीर्णं न भवेत् । ननु
<quote>‘अग्नर्ज्योतिर्ज्योतिस्सूर्यः स्वाहे’</quote>ति सायं जुहोति <quote>‘सूर्यो ज्योतिर्ज्योतिरग्निः स्वाहेति प्रात-
र्जुहोती’</quote>ति निर्देशभेदान्मंत्रव्यवस्था दृष्टा । तथेहापि नामव्यवस्था स्याति । अयमपि विषमो
दृष्टान्तः । तत्रैकस्यापि होमस्य कालभेदेनोभ्यस्यमानस्य तत्तत्कालविशेषे मंत्रविधिरिति
व्यवस्था युज्यते । नात्र किञ्चिद्विशेषणमस्ति । नन्वत्रापि स्थानभेदो विशेषणं, नैतद्युज्यते,
वस्तुतः स्थानभेदसत्त्वेऽपि नामनिर्देशकयोस्तस्येतिपदयोः प्रधानसत्यब्रह्मरूपपुरुषमात्र-
परत्वेन तन्मात्रनामत्वावगमात् । तमिमं पूर्वपक्षमाह सूत्रकारः—<pratika><quote>‘संबंधादेवमन्यत्रापी’</quote>ति</pratika> ।
यथा शांडिल्यविद्यायां शाखैक्येऽप्येकविद्यासंबंधात्परस्परगुणोपसंहारः एवं सत्यविद्यायाम-
पीत्यर्थः । अनेनास्याधिकरणस्य पूर्वाधिकरणेन प्रत्युदाहरणसंगतिरपि दर्शिता । <pratika>सू ।। न व
विशेषात् ।। २१ ।।</pratika> यद्यपि <quote>‘सत्यं ब्रह्मे’</quote>त्युपक्रांतमेकमेव सत्यं ब्रह्म आदित्यमण्डले अक्षणि
चोपास्यं <quote>‘तद्यत्सत्यमसौ स आदित्यो य एष एतस्मिन्मण्डले पुरुषो यश्चायं दक्षिणेऽक्ष’</quote>न्नित्युप-
क्रमात्तस्यैवादित्यमण्डलस्थस्य <quote>‘य एष एतस्मिन्मण्डले पुरुषस्तस्य भूरिति शिर’</quote>इत्यादिना
<quote>‘भूरिति शिरोऽक्षरं भुव इत्यक्षरे बाहू सुवरित्यक्षरे पादा’</quote>विति व्याहृतिशरीरत्वमुपदिश्या<quote>‘ह’</quote>
रिति नामोपदिष्टम् । तस्यैवाक्षिस्थस्य <quote>‘योऽयं दक्षिणेऽक्षन्पुरुषस्तस्य भूरिति शिर’</quote> इत्यादिना
तथैव व्याहृतिशरीरत्वमुपदिश्याहमिति नामोपदिष्टं, तथापि स्थानात्मकरूपभेदादादित्येऽक्ष-
णि च नैका सत्यविद्या यथोद्गीथविद्या अध्यसनीयहिरण्मयपुरुषप्राणाकाशाद्यात्मकरूपभे-
दात् । अतो विद्याभेदान्नोपसंहारः । अथाप्युपसंहारः शंक्येत यदि तस्येतिशब्दः केव-
लस्य ब्रह्मणः परामर्शकः स्यात् । स तु स्थानविशेषविशिष्टस्य परामर्शकः । तस्मादेक-
स्योक्तं नामान्यस्य न भवति । एवमत्र तस्येतिशब्दस्य स्थानविशेषविशिष्टपरामर्शकत्वा-
देव हि मण्डलस्थस्योपदिष्टं व्याहृतिशरीरत्वमक्षिस्थस्य न भवेदिति तस्यापि तत्पृथगुप-
दिष्टम् । लोके चा<quote>‘सीन आचार्ये तमित्थमुपासीन’</quote> <quote>‘मार्गं गच्छत्याचार्ये तमित्थमुपासीते’</quote>ति
वाक्यगततत्पदयोः प्रकृतासनगमनविशिष्टाचार्यपरामर्शकत्वादेवोपासनविशेषव्यवस्था दृश्य-
ते । तस्मादिह नास्त्युपसंहार इति ।। <pratika>इति संबंधाधिकरणम् ।। ११ ।।</pratika></p>
<!-- APPAYYA !-->
<head>नयमणिमालायाम्</head>
<head>अथ संबंधाधिकरणम् ।। ११ ।।</head>
<sutra>सू ।। संबंधादेवमन्यत्रापि ।। २० ।। न वा विशेषात् ।। २१ ।।</sutra>
<lg><l>सत्यं व्याहृतिरूपं ब्रह्मोपास्यं विकर्तनेऽक्षणि च । तदभेदात्तन्नाम्नोरहरहमोर्न व्यवस्था स्यात् ।। २३३ ।।</l></lg>
<lg><l>ब्रह्मण एकत्वेऽपि स्थानकृतो रूपभेदोऽस्ति । तस्माद्विद्याभेदाद्व्यवस्थिते नाभनी भवतः ।। २३४ ।।</l></lg>
<head>इति संबंधाधिकरणम् ।। ११ ।।</head>
