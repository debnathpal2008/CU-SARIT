<pb n="423"/>
अपि च व्रीहिषु विहितमवहननादिकमपूर्वीयत्वलक्षणया यवेष्वपि यदि स्यात्तदा सोमे वि-
हितं क्रयादि संस्कारजातं फलचमसेऽप्युपदेशत एव प्राप्नुयात् । हविःप्रकृतित्वेन सोम-
यागापूर्वसाधनत्वस्य तत्रापि सत्त्वात् । तथा च <quote>‘नैमित्तिकमतुल्यत्वादसमानविधानं स्या’</quote>-
दिति तृतीयाध्यायाधिकरणविरोधापत्तेः । ननु नित्यस्य क्रयादिसंस्कारजातस्याधिकारा-
न्वये नैमित्तिकः फलचमसो द्वारं भवितुं नार्हति । स्वयं च विशेष्यतया तेनान्वेतुं नार्हति ।
न खल्वभिषवेण नित्यं ज्योतिष्टोमस्योपकुर्यादनित्यफलचमसद्वारेणेति युज्यते । न वा
नित्याभिषवविशिष्टेन फलचमसेन निमित्तवान्यजेतेति युज्यते । तस्मान्नित्यानित्यसंयोग-
विरोधान्न फलचमसस्य सोमसामानविध्यमिति चेत् । स्यादेतदेवं यदि फलचमसत्वाकारेण
स वाक्यार्थान्वयी स्यात् । <quote>‘सोमं क्रीणाती’</quote> त्यादिसंस्कारवाक्येषु सोमपदलक्षितापूर्वसाध-
नत्वाकारेण स वाक्यार्थान्वयी चेत्कः प्रसङ्गो नित्यानित्यसंयोगविरोधस्य । सर्वत्रापि हि
ज्योतिष्टोमप्रयोगे हविःप्रकृतित्वे तदपूर्वसाधनभूतो होमः फलचमसो वास्त्येव । एवमेव
हि <quote>‘यदाहवनीये जुह्वती’</quote>त्यादिष्वपि नित्यानित्यसंयोगविरोधः परिहरणीयः । अन्यथा
तत्राप्याहवनीयस्यैष्टिकसौमिकाद्यपूर्वार्थत्वं नित्यवदाम्नातं नारिष्टहोमादिद्वारैव स्यादिति
भेदनादिनिमित्तकहोमानामाहवनीयाधारत्वं न सिध्येत् । क्व तर्हि नित्यानित्यसंयोगविरोधः ।
यत्रानित्यमेव नित्यवदाम्नातस्य द्वारं भवति तत्रैव यथा <quote>‘भिन्ने जुहोती’</quote>ति । अत्र हि
होमो भिन्नाधिकरणकस्तत्संस्कार इति पूर्वपक्षे <quote>‘भिन्न’</quote> इत्यस्य संस्कार्यपरतया निमित्तप-
रत्वाभावेन होमो नित्यः स्यात् । तद्द्वारं तु भिन्नमनित्यमिति नित्यानित्यसंयोगविरोधः ।
एतेनेदमपि निरस्तम् । नैमित्तिकस्य नित्यसामानविध्याभावो नित्यानित्यसंयोगविरो-
धान्नेष्यते । किंतु संस्कारः । वाक्यानामावृत्तिप्रसङ्गात् । तथा हि नित्यं नैमित्तिकं च
न युगपद्विधेयं । किंतु नित्यं सोमादेद्रव्यं सामान्येन विधाय सर्वत्र तस्यैव प्राप्तौ राज-
न्यादिनिमित्ते सति विशेषरूपेण नैमित्तिकं फलचमसादि विधेयं । तद्यस्यां वेलायां स्वाभा-
विकं नित्याङ्गं विधेयं तस्यामेव संस्कारविधयस्तन्मात्रविशेषणत्वेन स्वार्थं बिधाय निवृत्त-
व्यापारा न भूयः शक्नुवन्ति नैमित्तिकविशेषणत्वेनापि स्वार्थं विधातुमावृत्तिप्रसङ्गात् ।
न चैवं यवसाधारण्यसंस्कारवाक्यानामावृत्तिः प्रसज्यते । यवशास्त्रस्याप्यनैमित्तिकत्वेन
व्रीहिशास्त्रसमकालप्रवृत्तिकतया व्रीहिवदेव यवानामप्यपूर्वीयत्वेन क्रोडीकारसंभवादिति ।
आहवनीयशास्त्रस्यापि नित्यहोमविधिसमानकालप्रवृत्तिकस्य नैमित्तिकहोमसाधारण्याभा-
वप्रसङ्गात् । यस्यां वेलायां <quote>‘व्रीहिभिर्यजेते’</quote>ति शास्त्रं प्रवर्तते तस्यामेव वेलायां व्रीह्यादि
विशेषणत्वेन संस्कारवाक्यैरवहननादीनि समर्प्यन्त इत्यभ्युपगमे तदानीं व्रीहिगतापूर्वी-
यत्वस्यानवगत्या व्रीहित्वेनैवावहननाद्यन्वयस्य वक्तव्यतया यवसाधारण्याभावप्रसङ्गाच्च ।
ननु अनुवाद्यसमर्पकशास्त्रप्रवृत्त्यनन्तरं विधेयसमर्पकशास्त्रप्रवृत्तिरिष्यते । तथा च <quote>‘यदा-
हवनीये जुहोती’</quote>त्यनारभ्याधीतवाक्ये नित्यनैमित्तिकात्मकस्य कृत्स्नस्यापि होमस्यानुवा-
द्यत्वात् नैमित्तिकहोमशास्त्राणामपि प्रवृत्त्यनन्तरमेवाहवनीयशास्त्रप्रवृत्तिरित्याहवनीयस्य
नैमित्तिकहोमसाधारण्यसिद्धिः । एवं व्रीहिशास्त्रप्रवृत्त्यनन्तरमेवाहवनीयादिशास्त्रप्रवृत्तिः ।
ततश्च व्रीहीणामपूर्वीयत्वस्यावगतत्वादपूर्वीयत्वेनावहननान्वये व्रीहिशास्त्रसमकालप्रवृत्ति-
कयवशास्त्रावगतापूर्वसंबन्धानां यवानामपि क्रोडीकारादवहननादेर्यवसाधारण्यसिद्धिश्चेति
