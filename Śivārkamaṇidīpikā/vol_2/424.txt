<pb n="424"/>
न कश्चिद्दोष इति चेत् । एवं तर्हि संस्कारवाक्येष्वपूर्वीयत्वेन व्रीहिहोमाद्यनुवादे नैमित्ति-
कफलचमसाद्यपूर्वीयं नैमित्तिकहोमन्यायेनानुवाद्यमिति फलचमसशास्त्रस्यापि प्रवृत्त्य-
नन्तरमेव क्रयादिवाक्यानां प्रवृत्तेर्वक्तव्यतया कथं क्रयादीनां फलचमससाधारण्यं न प्र-
सज्यते । तस्मात्संस्कारवाक्येष्वपूर्वीयत्वेन संस्कार्यानुवादे संस्काराणां फलचमससाधा-
रण्येन विधानस्यापरिहार्यत्वात् तत्परिहाराय व्रीहित्वहोमत्वादिरूपेणैवानुवादो वक्तव्य
इति नावहननस्य यवसाधारण्यमपूर्वीयत्वेनानुवादमभ्युपेत्य समर्थयितुं शक्यते । किं-
त्वित्थं समर्थनीयम् । पुरोडाशप्रकृतिद्रव्यत्वेन विहितानां यवानां वितुषीभावोपायापे-
क्षायां यताभूतेषु व्रीहिषु तदुपायत्वेन विहितस्यावहननस्यैव ग्रहणं युक्तम् । वैदिकेषु य-
वेषु वैदिकस्यैव तदुपायस्य प्रत्यासन्नतया शीघ्रं बुद्धावारोहात्तद्ग्रहणेन नियमसंभवे लौकि-
कस्यावहननस्य नखविदलनादेरनियततदुपायस्य ग्रहणायोगाच्च । अतएवाश्वदाननि-
मित्तकस्य वारुणचतुष्कपालयागस्य पौण्डरीकादिषु श्रुतं वैदिकमेवाश्वदानं निमित्तं । नतु
सुहृदादिभ्यः स्नेहाद्युपाधिना कृतं लौकिकमश्वदानमिति <quote>‘दोषात्त्विष्टिर्लौकिके स्याद्वैदिके न
दोषः स्या’</quote>दिति पूर्वतन्त्राधिकरणनिर्णीतम् । अत एव <quote>‘पशुना यजेत’</quote> <quote>‘अक्ताश्शर्करा’</quote> इत्या-
दिष्वनुष्ठानाय विशेषापेक्षायां मन्त्रार्थावादसमर्पितनियतविशेषग्रहणे संभवत्याक्षेपलभ्या-
नियतविशेषग्रहणं न कार्यमिति छागपश्वधिकरणादिषु निर्णीतम् । एवं चावहननपेषणा-
देर्यवसाधारण्यपर्यवसाने भविष्यत्यपि व्रीहिमात्रे तद्विधानं लाघवार्थम् । एकत्रैव तद्वि-
धानेऽपि ह्यपेक्षासामर्थ्यादन्यत्रापि तदुपतिष्ठत इति । यत्र त्वेकत्र विहितमन्यत्र न जि-
घृक्षितं तत्र निर्देशभेदेन धर्मव्यवस्था क्रियते । यथा रथंतरे प्रस्तूयमाने संमीलयेद्ब‍ृहति
प्रस्तूयमाने समुद्रं मनसा ध्यायेदिति । व्यवस्थापितं च तथैव जैमिनिना---<quote>‘निर्देशाद्वा
व्यवतिष्ठेर’</quote>न्निति । यदि व्रीहिषु विहितमवहननं यवेषु वितुषीभावोपायतां न प्रतिपद्येत
तदा वैदिकत्वेन प्रत्यासन्नमपि नियतमपि तदपहाय लौकिकमनियतमुपायान्तरं गृह्येत ।
यथा <quote>‘तस्मिंत्सीदामृते प्रतितिष्ठ व्रीहीणां मेध सुमनस्यमानः’</quote> इति व्रीहिमयपुरोडाशप्र-
तिष्ठापने विनियुक्तो मन्त्रो यवमयपुरोडाशप्रतिष्ठापनोपायतां न प्रतिपद्यत इति तत्प्रका-
शनार्थं लौकिक एव कल्पसूत्रादिरनियतस्तदुपायो गृह्यते । प्रतिपद्यते त्ववहननं व्रीहि-
ष्विव यवेष्वपि वितुषीभावोपायताम् । न च व्रीहिप्रतिनिधित्वेन नीवारोपादाने नीवार-
पुरोडाशप्रतिष्ठापनेऽप्येवमनियतोपायान्वेषणप्रसङ्गः । न हि व्रीह्यलाभे नीवारास्साधन-
त्वेनोपादीयन्ते । किं तु व्रीहिसदृशेषु नीवारेष्वनुप्रविष्टा ये व्रीह्यारंभयोग्यावयवास्त एव
कथंचिद्व्रीहिशास्त्रार्थसंपिपादयिषयोपादीयन्ते । ततश्च व्रीह्यभावे यवबुद्ध‍योपादीयमानास्ते
<quote>‘व्रीहीणां मेधे’</quote>ति मन्त्रभागेन प्रकाशयितुं योग्या एव । अत एव <quote>‘व्रीहीनवहन्ती’</quote>त्यादि-
संस्कारविधीनामपि प्रतिनिधिसाधारण्यमङ्गीक्रियते । न च प्रतिनिधीनामिव यवानां
व्रीहिसमानविधानत्वाभावे केवलमपेक्षामात्रेण व्रीहिधर्माणां यवेषु प्राप्त्यङ्गीकारे यवानां
व्रीहिविकारत्वं स्यादिति व्रीहिमन्त्रस्य यवेषूहेन प्राप्तिप्रसङ्गः । अवहननादिवाक्यजन्यव्रीहि-
त्वप्रकारकशाब्दबोधानन्तरं द्वितीयाश्रुतिनिर्दिष्टव्रीहिप्राधान्यनिर्वाहाय तण्डुलद्वारा दर्श-
पूर्णमासापूर्वोपयोगिनां व्रीहीणामवहननादिसंस्कार्यत्वमित्यवगतिकाले व्रीहिशास्त्रसमका-
लप्रवृत्तिकेन <quote>‘यवैर्यजेते’</quote>ति शास्त्रेणावगतं यागीयपुरोडाशसाधनभूतानां यवानामपि वि-
