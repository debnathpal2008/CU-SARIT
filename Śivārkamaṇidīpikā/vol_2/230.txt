<pb n="230"/>
चोराग्निसर्पपिशाचराक्षसादरः स्वात्मानमभिभवन्तो महद्भयं दुःखं च जनयन्तो दृश्यन्ते ।
तेषामशुभसूचकत्वस्याननुसंधानेऽपि तत्कारकत्वस्यानुसंधानसत्त्वात् जीवकर्तृत्वे तेषां
सृष्टिर्न स्यादिति भावः । अत्रेदं विचारणीयम् । यत्र देशे स्वप्नद्रष्टा रथादीन्पश्यति तत्र
स्वयं गत्वा पश्यति उतापवरके शयान एवेति । यांश्च पश्यति ते सत्या मित्थ्याभूता वेति
च । केचिदाहुः—तत्तद्देशं गत्वा सत्यानेव रथादीन्पश्यतीति । अत्रेयं शङ्कावतरति । काश्यां
रात्रावर्गलितेऽपवरके शयितः स्वप्ने स्वशरीरेणैवोत्तरां दिशं प्रस्थितं मुहूर्तमात्रेण कांचीं
प्राप्य तत्र वस्तुतो रथादिमत्सु प्रदेशेषु रथादीन्पश्यंतमन्यत्र गजादिमत्सु प्रदेशेषु तान्प-
श्यंतं तस्यामेव बहुतिथं कालमतिवाहयन्तमात्मानमनुभवन्नेव यथापूर्वमर्गलितापवरकश-
यितेन स्वशरीरेण शयनानंतरं मुहूर्तमात्रेण प्रतिबुध्यत इति तावत्सर्वलोकसिद्धम् । कथ-
मस्य देशांतरगमनोपपत्तिः कथञ्च देशकालवस्तुविपर्यासे सत्यपि स्वाप्नरथादीनां सत्यत्वो-
पपत्तिरिति । अत्रेत्थं परिहारमाहुः—शयितेन शरीरेण न स्वप्नानुभवः किं तु यथानुभवं
तत्सदृशेन विसदृशेन वा शरीरान्तरेण काश्यादितो निर्गत्य कांच्यादिकं गत्वा तदनुभवः ।
<quote>‘प्राणेन रक्षन्नवरं कुलायं बहिष्कुलायादवरश्चरित्वे’</quote>तिश्रुतेः । तथा च तपोबलसृष्टैश्श-
रीरांतरैस्सौभरेरिव परमेश्वरसृष्टेन शरीरान्तरेण स्वप्नदृशो बहिर्व्यापार उपपद्यते । न च
तस्य निर्गमने कवाटोद्धाटनापेक्षा । नापि तस्य योजनशतप्राप्यदेशप्राप्तौ बहुकालापेक्षा ।
तस्याश्चर्यरूपस्य प्रसिद्धशरीरविलक्षणत्वात् देशकालविपर्यासश्च घटते । स्वप्न ईश्वरसृष्टै-
स्तदेकानुभाव्यैरादित्यगत्याद्युपाधिविशेषैरवच्छिन्नानां दिक्कालानां तत्तत्स्वप्नद्रष्टृपुरुषापेक्षया
व्यवस्थोपपत्तेः । मार्गगतानां प्राप्यदेशगतानां च जागरावस्थानुभाव्यानां वस्तुविशेषाणा-
मुपलंभाभावश्च युज्यते । स्वप्नसृष्टशरीरगतानां चक्षुरादीनां स्वप्नार्थमात्रग्रहणयो-
ग्यत्वात् । गजादिमत्सु देशेषु रथाद्युपलंभश्चोपपद्यते । स्वप्नार्थानां जागरितार्थानां च
जलालोकपवनन्यायेन मूर्तत्वेऽपि मिथः प्रतिघातकत्वाभावकल्पनोपपत्तेः । आलोको
ह्यगाधस्वच्छजलपरिपूर्णे सरसि जलेनाप्रतिहन्यमान एवान्तः प्रविश्य तलस्थितानुपलादी-
न्प्रकाशयति । आलोकपूर्णे च नभसि पवनो वाति । मुहूर्ताभ्यन्तरेण बहुरात्रातिवाहनं
च संगच्छते । देवादिकालोपाधिभ्यो मनुष्यादिकालोपाधीनामिव जाग्रत्कालोपाधिभ्यः
स्वाप्नकालोपाधीनां सूक्ष्मत्वतारतम्यकल्पनोपपत्तेरिति । अन्ये त्वाहुः—स्वप्नदृष्टा घटादयः
परमेश्वरसृष्टाः पदार्थास्सत्या एव न तु बाह्या मृदाद्युपादाना वा । बहिर्देशे प्रागूर्ध्वंच मृत्पि-
ण्डकपालादिपूर्वोत्तरावस्थयोरनुपलंभात् । किंत्वान्तरा वासनामयाश्च । वासनानामतीं-
द्रियत्वादन्तरपि प्रागूर्ध्वावस्थयोरनुपलम्भः । ते च मनसैव ग्राह्याः । चक्षुरादीनामुप-
रतत्वात् । तेषु बाह्यत्वमृण्मयत्वचाक्षुषत्वाद्यभिमानस्तु भ्रमरूप इति । अपरे त्वाहुः-
प्रतिभासमात्रशरीरास्ते न तु पारमार्थिकाः । प्रबोधानंतरं बाध्यमानत्वात् । <quote>‘आरुक्षमिव
शैलाग्रमाविक्षमिव कानन’</quote>मित्यादिरूपेण तन्मिथ्यात्वव्यवहाराच्च, <quote>‘उतेव स्त्रीभिस्सह
मोदमानो जक्षदुतेवापि भयानि पश्यन्’</quote> इति श्रुतावपि लोकानुभवसिद्धतन्मिथ्यात्वानु-
वादाच्च । <quote>‘अथ रथा’</quote>नित्यादौ तत्सृष्ट्युक्तिस्तु भाक्ततया व्याख्येया । अन्यथा प्रधानप्र-
करणार्थविरोधापत्तेः । आत्मनः स्वयं ज्योतिष्ट्वं प्रतिपादयितुं प्रवृत्ते हि प्रकरणे जाग्रद-
वस्थायामादित्यादिज्योतिर्व्यतिकरात्तद्द‍ुर्विवेचमिति तद्विवेचनार्थं स्वप्नावस्थावतारिता ।
