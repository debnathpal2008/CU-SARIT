<pb n="404"/>
एवं च कर्मस्वरूपैक्ये सति संयोगपृथक्त्वन्यायेन न विरोधः । सकृत्प्रयोगेऽपि
वचनद्वयबलेन कर्मण एकस्याप्याकारद्वयोपपत्तेः । यथा <quote>‘स्वादिरो यूपो भवति---
खादिरं वीर्यकामस्य यूपं कुर्वन्ति’</quote> इत्यत्र वचनद्वयबलेन नित्यत्वं काम्यत्वं चै-
कस्य खादिरत्वस्य, तद्वत् । ततो विदुषोऽप्यविदुषोऽपि विद्याङ्गतया विद्याहेतु-
तया विहिततया च सकृदेवानुष्ठेयं यज्ञादिकमिति ।।
<sutra>सू ।। अनभिभवं च दर्शयति ।। ३५ ।।</sutra>
<quote>‘धर्मेण पापमपनुदति’</quote> इति श्रुतिर्विद्योत्पत्तिप्रतिबन्धकदुरितनिवर्तनेन वि-
द्याया अनभिभवं कर्मानुष्ठानकार्यं च दर्शयति । अतो न पूर्वोक्तविरोधः ।।
इत्याश्रमकर्माधिकरणम् ।। ९ ।।
<!-- APPAYYA !-->
नन्वेवमैक्यप्रत्यभिज्ञया नित्यस्यैव यज्ञादेः काम्यत्वेनानित्यत्वाङ्गीकारे विरोधः स्यादित्या-
शङ्क्याह---<pratika>संयोगेति</pratika> । <quote>‘एकस्य तूभयत्वे संयोगपृथक्त्वं’</quote>मिति जैमिनिसूत्रोक्तन्यायस्सं-
योगपृथक्त्वन्यायः । एकस्यानुष्ठेयस्य नित्यानित्योभयरूपत्वे संयोगपृथक्त्वं कारणमिति
तस्य सूत्रस्यार्थः । सिद्धरूप इवानुष्ठेये वस्तुनि नित्यत्वानित्यत्वयोर्न वस्तुकृतो विरोधो-
ऽस्ति षोडशिग्रहकर्तव्यत्वाकर्तव्यत्वयोरिव । विनियोजकप्रमाणैक्ये शब्दकृतो विरोधः
स्यात् । एकस्य वाक्यस्योभयसम्बन्धबोधकत्वासंभवात् । सोऽपि नास्ति । <quote>‘स्वादिरो यूपः’</quote>
<quote>‘स्वादिरं वीर्यकामस्ये’</quote>त्यादिविनियोजकप्रमाणभेदसद्भावादिति तस्य सूत्रस्याभिप्रायः ।।
ननु कर्मैक्ये नित्यत्वानित्यत्वविरोधाभावेऽपि नित्यार्थं फलार्थं च द्विःप्रयोगः स्यादित्या-
शङ्क्याह---<pratika>सकृत्प्रयोगेऽपीति</pratika> । कर्मैक्यवत्प्रयोगैक्येऽपि सति न विरोधः काम्यानुष्ठा-
नतः प्रसङ्गान्नित्यार्थसिद्धेरिति भावः । कर्मैक्ये प्रमाणान्तरसमुच्चयार्थं सूत्रम्---<pratika>सू॰ ।।
अनभिभवं च दर्शयति ।। ३५ ।।</pratika> <quote>‘कषाये कर्मभिः पक्वे ततो ज्ञानं प्रवर्तते’</quote>इत्यादिभिः
कर्मणां विद्यासाधनत्वे विद्योत्पत्तिप्रतिबन्धकदुरितनिवृत्तिर्द्वारमितीत्यवगतम् । तदेव
चाश्रमधर्माणां कार्यमिति <quote>‘धर्मेण पापमपनुदती’</quote>ति श्रुतिर्दर्शयति---अतो विद्यापेक्षित-
द्वारजनकत्वेन क्लृप्तस्यैव कर्मणो विद्यासाधनत्वं युक्तमित्यपीतोऽपि कर्मैक्यमवसीयत
इति भावः । <pratika>अतो न पूर्वोक्तेति ।</pratika> एवं दृढे कर्मैक्ये नित्यत्वानित्यत्वविरोधः संयोगपृथ-
क्त्वन्यायेनैव परिहरणीय इति भावः । <quote>‘विद्याञ्चाविद्याञ्च यस्तद्वेदोभय्ँ/?/सह । अवि-
द्यया मृत्युं तीर्वा विद्ययाऽमृतमश्नुत’</quote> इति मन्त्रस्यायमर्थः---विद्यां ब्रह्मोपासनां अविद्यां
तत्सहकारिकर्मवृन्दं चेति तदुभयं यः सह वेद सहकारिसहकार्यभावेन युगपदनुष्ठेयं वेद
स विद्वानहरहरनुष्ठीयमानेन तेन कर्मणा मृत्युं तीर्वा विद्यानुवृत्तितद्वैशद्यादिप्रतिबन्ध-
कदुरितजातमभिभूय विद्यया साक्षात्कारपर्यन्तया मुक्तिं प्राप्नोतीति ।।</p>
<head>इत्याश्रमकर्माधिकरणम् ।। ९ ।।</head>
<!-- APPAYYA !-->
<head>नयमणिमालायाम्</head>
<head>अथ आश्रमकर्माधिकरणम् ।। ९ ।।</head>
<sutra>सू॰ ।। विहितत्वाच्चाश्रमकर्मापि ।। ३२ ।। सहकारित्वेन च ।। ३३ ।। सर्वथापि त एवोभयलिङ्गात्
।। ३४ ।। अनभिभवं च दर्शयति ।। ३५ ।।</sutra>
<lg><l>प्राङ्ज्ञानानुष्ठानात्तदिच्छता तदनुतिष्ठता वापि। कर्म द्विरनुष्ठेयं साधनसहकारिनित्यभावेन ।। ३०९ ।।</l></lg>
<lg><l>कर्मैकमेव तावद्यज्ञादिप्रत्यभिज्ञानात् । कर्मैक्ये सति काम्यानुष्ठानान्नित्यसिद्धिः स्यात् ।। ३१० ।।</l></lg>
<head>इति आश्रमकर्माधिकरणम् ।। ९ ।।</head>
