<pb n="494"/>
<p>क्त्या विश्वव्याप्तिः आवेशः भवति । तथा हि दर्शयति श्रुतिः । <quote>“स नो बन्धुर्ज-
निता स विधाता धामानि वेद भुवनानि विश्वा । यत्र देवा अमृतमानशाना-
स्तृतीये धामान्यभ्यैरयन्त ।।”</quote> <quote>“परि द्यावापृथिवी यन्ति सद्यः परि लोकान् परि
दिशः परि सुवः । ऋतस्य तन्तुं विततं विचृत्य तदपश्यत्तदभवत्प्रजासु ।।”</quote> इति ।
तत्र हि प्रकरणं <quote>‘एष हि देवः’</quote> इति जगत्कर्तुः विश्वरूपस्य महादेवस्य । स महा-
देवो नः अस्माकं बन्धुः, जनिता पिता, स विधाता सकलश्रेयसां कर्ता, धामानि
तेजोरूपाण्यप्राकृतानि भुवनानि विश्वान्यपि जानाति । अत्र बन्धुत्वादियो-
ग्यस्य धामवेत्तृत्वस्य च प्रयोजनमुच्यते । यत्र यस्मिन् महादेवे अमृतं कैवल्य-
लक्ष्मीं आनशानाः प्राप्यानुभवन्तो देवाः तद्भावा देवनशिलाः तृतीये द्युसंज्ञके
तत्पदे मायातीते धामानि तेजःप्रधानानि स्वाभिमतानि स्थानानि अभ्यैरयन्त
स्वीकृतवन्तः । किमुक्तं भवति । बन्धुवज्जनकवत् सकलहितकारिणा परब्रह्मणा
महादेवेन प्रसद्धेन दलितपाशबन्धा अमृतभावं गताः मुक्ताः तृतीये परमव्यो-
मलक्षणे स्वपदे कल्पितानि धामानि प्रकाशमयानि पदानि प्राप्ता वर्तन्त इति ।।
अतः परमेषां व्याप्तिरुच्यते । परि द्यावापृथिवी यन्तीति । मुक्तात्मानः स्वश-
क्तिमरीचिभिः द्यावापृथिवी परियन्ति व्याप्नुवन्ति । परि लोकान् हिरण्यगर्भा-
दिलोकानपि व्याप्नुवन्ति । दिशश्चतस्रश्च परियन्ति व्याप्नुवन्ति । एवं सकलजग-
द्व्यापिनो वर्तन्ते । तथाहि ते सर्वज्ञा ऋतस्य कर्मणो विस्तीर्णं भोगतन्तुं विचृत्य
छित्त्वा पुण्यपापविनिर्मुक्ताः सन्तः सर्वप्राणिषु तदेव महादेवाख्यं वस्तु अप-
श्यन् सर्वात्मतया तदभवत् तत्स्वभावाश्चाभवन् । यत्रेति संबन्धः । अतो मु-
क्तानां शिवैकरसानां व्यापकत्वमस्त्येव । एतेन महादेवसधर्माणो मुक्तस्वभावा
जीवा देवशब्दावाच्याः । द्युप्रभृतिव्यापिनो देवव्रताख्ये सामनि श्रूयन्ते <quote>‘ये देवा
दिविषद’</quote> इत्यादिना । पुराणे च---<quote>“ते हि साक्षाद्दिविषदस्त्वन्तरिक्षसदस्तथा ।
पृथिवीषद इत्येते देवा देवव्रते स्थिताः ।।”</quote> इति । इह पृथिवीति ब्रह्माण्डरूपं,
अन्तरिक्षमिति द्वितीयं मायापदं, द्यौरिति तृतीयं परमाकाशपर्यायं शुद्धशक्ति-
रूपं शिवपदमुच्यते । अतो मक्तानां विभुत्वमिति ।।
<!-- APPAYYA !-->
लित्वं धर्मज्ञानस्य वाच्यम् । तथा च मुक्तिदशायामनेकशरीरव्याप्त्यनुगुणो विकासो
नानुपपन्नः । सङ्कोचकापाये च सङ्कुचितस्य प्रभामण्डलस्य व्यापनं दृष्टम् । श्रुतिर्मुक्तौ
तद्व्याप्तिं दर्शयति---<pratika>परिद्यावापृथिवीत्यादिना</pratika> । सा श्रुतिः पूर्वापरमन्त्रोदाहरणपूर्वकं
भाष्ये स्पष्टं व्याख्याता । तत्र धामानि स्थानानि । भाष्ये तेजोरूपत्वेन स्थानविशेषणं
वस्तुवृत्तमभिप्रेत्य न तु धामशब्दार्थत्वमभिप्रेत्य । स्थानवाचिनो धामशब्दस्य तेजोरूप-
वाचित्वायोगात्तदावृत्तिमभिप्रेत्य वा तथा व्याख्यानम् । तदपश्यत्तदभवदिति बहुष्वेक-
वचनं छान्दसतया नेयम् । <pratika>द्वितीयं मायापदमिति</pratika> । अनेन परावरमायाकार्यं शुद्धमि-
