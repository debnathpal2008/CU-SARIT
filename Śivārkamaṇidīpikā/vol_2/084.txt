<pb n="084"/>
उत्तरघटक्षणोत्पत्तौ पूर्वघटक्षणस्य नष्टत्वात् अभावस्यैवोत्पादकत्वाविशेषात
सर्वदा सर्वत्र सर्वोत्पत्तिरपि स्यात् ।।
<sutra>।। सू ।। असति प्रतिज्ञोपरोधो यौगपद्यमन्यथा ।। २० ।।</sutra>
असति हेतावुत्पत्तौ अधिपतिसहकार्यादीनां ज्ञानहेतुत्वप्रतिज्ञाविरोधः
स्यात् । तस्यापि स्थित्यभ्युपगमे युगपत् घटद्वयोपलब्धिप्रसक्तिः । अस्थितौ
संप्रयोगज्ञानादेः यौगपद्यम् ।।
<!-- APPAYYA !-->
नष्टस्य न कारणत्वासंभवः । उक्तं हि तत्वसंग्रहे—<quote>‘भावानां कारणत्वं नानष्टतया न स्थिततया वा
अपि तु भूततया । भूतश्च स्थितो वा भवतु नष्टो वा कारणान्तरपौष्कल्ये सति स्वकार्यमविलंबेन
करोति । न च नष्टस्यात्यंतासत्त्वम् । येन न ह्यसतः सतः कार्यक्रिया युज्यत इति चोद्येत । स्वव-
र्तमानक्षणे सत्त्वात् । सतश्चासद्रूपता नास्ति । तस्मात् स्वकीयेन सद्रूपेणेह वा जन्मां-
तरे वा फलदायको भवति । यथा बीजे कृतसंस्कारात् पुष्पफलादिषु वर्णरसविशेषा मध्या-
वस्थास्वदृष्टास्समुत्पद्यन्त’</quote> इति । तस्मान्नष्टत्वेन न कारणत्वे किञ्चिदपराध्यते इत्याश-
ङ्क्याह—<pratika>अभावस्येति</pratika> । भावरहितस्य कार्यकाले असत इति यावत् । ततश्च यदि कार्यद-
शायामसदपि यदा कदाचित्पूर्वं सत्त्वमात्रेण कारणं स्यात् तदा सर्वदा सर्वत्र सर्वस्याप्युत्पत्तिः
स्यात् । घटोत्पत्तिदशायामंकुरादेरप्युत्पत्तिः स्यात् । अनादौ कालप्रवाहे नष्टस्य बीजादे-
स्सत्त्वात् । न च क्षेत्रतत्कर्षणादिसहकारिपौष्कल्याभावश्शङ्कनीयः । तस्याऽपि नष्टस्य
सत्त्वाविशेषादित्यर्थः । अतो नष्टस्य कारणत्वायोगात् दोहळद्रव्याणामपि यावत्कार्यो-
त्पत्ति सूक्ष्मरूपेणानुवृत्तिरङ्गीकरणीयेति भावः ।। स्यादेतत् । चिरनष्टस्य निर्व्यापारस्य माभू-
त्कारणत्वम् । स्वरूपेण स्वव्यापाररूपेण वा पूर्वक्षणवर्त्तिनस्तु स्यात् । अवश्यं च कारणस्य
पूर्ववर्त्तित्वं वाच्यम् । तेनैव कारणत्वोपपत्तौ किं कार्यकालवर्त्तित्वेन । लोके च विनष्टस्यैव
बीजस्याङ्कुरे क्षीरस्य दध्नि मृत्पिण्डस्य घटे च कारणत्वं सम्प्रतिपन्नं दृश्यते । यदि तु कार-
णस्य कार्यकालवर्तित्वमपेक्ष्यते तदा बीजादिविनाशोऽङ्कुरादिकारणं पूर्वघटक्षणादिविनाशः
उत्तरघटक्षणादिकारणमित्यस्त्वित्याशंकानिराकरणार्थमग्रिमं सूत्रत्रयम् । तत्राद्यशंकानिराक-
<pratika>रणार्थमिदं सूत्रम्—असति प्रतिज्ञोपरोधो यौगपद्यमन्यथा ।। २० ।।</pratika> <pratika>असतीति</pratika> ।
कार्यदशायामिति शेषः । <pratika>अधिपतीति</pratika> । अधिपतिसहकार्यालम्बनसमनंतरप्रत्ययाः चत्वारः
चित्तचैत्त्योत्पत्तिहेतव इति बौद्धानां प्रतिज्ञा । तथा हि—बुद्धसूत्रम्—<quote>‘चतुर्विधान्हेतून्प्रतीत्य
चित्तचैत्त्या उत्पद्यंत’</quote> इति । अधिपतिरिंद्रियम् । तद्धि ज्ञानस्य रूपादिषु पंचस्वेकैकमात्र-
विषयत्वनियामकम् । नियामकश्च लोके अधिपतिरुच्यते । सहकारिआलोकादिकम् । आलंबनं
घटादिर्विषयः । समनन्तरप्रत्ययः पूर्वज्ञानम् । एतांश्चतुर्विधान् हेतून्प्राप्य चित्तं ज्ञानं चेत्त्याः
तदभिन्नाः सुखादयश्च जायन्त इति प्रतिज्ञार्थः । इयं प्रतिज्ञा हीयेत यदि पूर्वोत्तरक्षणव-
र्त्तित्वं विषयस्य न स्यात् । पूर्वक्षणवर्त्तित्वाभावे हि कारणत्वं भज्येत उत्तरक्षणवर्त्तित्वा-
भावे वर्त्तमानत्वग्राहिप्रत्यक्षविषयत्वम् । अन्यथा एतद्दोषसमाधानाय कारणस्य विषयता-
सिद्ध‍यर्थं तस्याऽपि कार्योत्पत्तिक्षणे स्थित्यभ्युपगमे घटद्वययौगपद्यं प्रसज्येत । क्षणिकत्वहानिश्च
स्यात् । अथैतद्दोषद्वयपरिजिहीर्षया कारणस्य कार्योत्पत्तिक्षणे स्थितिमनभ्युपगम्य कारण-
क्षण एव तस्य विषयत्वमभ्युपगम्येत तदा सम्प्रयोगज्ञानयोर्हेतुहेतुमतोर्यौगपद्यं स्यादित्यर्थः ।
