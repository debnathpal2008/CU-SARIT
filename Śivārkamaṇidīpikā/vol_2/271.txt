<pb n="271"/>
<head>सूत्रार्थचन्द्रिकायाम्</head>
<head>अथ पराधिकरणम् ।। ७ ।।</head>
<sutra>सू ।। परमतस्सेतून्मानसंबन्धभेदव्यपदेशेभ्यः ।। ३० ।। सामान्यात्तु ।। ३१ ।। बुद्ध‍यर्थः पादवत्
।। ३२ ।। स्थानविशेषात्प्रकाशादिवत् ।।३३।। उपपत्तेश्च ।।३४।। तथान्यप्रतिषेधात् ।।३५।। अनेन सर्वगत-
त्वमायामशब्दादिभ्यः ।। ३६ ।।</sutra>
<p><pratika>भगवत्पादमते</pratika>, पूर्वं <quote>‘नेतिनेती’</quote>ति ब्रह्मातिरिक्तं वस्तु निषेध्यमित्युक्तमयुक्तम् । ब्रह्मणस्सेतुत्वोन्मानादिव्यपदेशेन
वस्त्वन्तरसत्त्वावगमाद्द‍युभ्वाद्यधिकरणे सेतुत्वस्य गौणत्वेन नीतत्वेऽपि उन्मानादीनां गतेदर्शनादित्याक्षेपसंगत्येदमाह—<pratika>सू ।।
परमतस्सेतून्मानसंबन्धभेदव्यपदेशेभ्यः ।। ३० ।।</pratika> अत्र ब्रह्मातिरिक्तं वस्त्वस्ति वा न वेति <pratika>संदेहः । अतः</pratika>=
अस्माद्ब्रह्मणस्सकाशात् । परं वस्त्वस्ति । <quote>‘अथ य आत्मा स सेतुः’</quote> इति ब्रह्मणस्सेतुत्वव्यपदेशात्, तथा <quote>‘ब्रह्म चतुष्पात्’</quote> इति
श्रुतौ उन्मानव्यपदेशात्, एतावदिदमिति परिच्छिन्नत्वव्यपदेशात्, सुषुप्तौ <quote>‘प्राज्ञेनात्मना संपरिष्वक्तः’</quote> <quote>‘शारीर आत्मा’</quote>
इत्यादिना ब्रह्मणस्संबन्धव्यपदेशात्, आदित्ये हिरण्मयं पुरुषमीश्वरं व्यपदिश्य ततो भेदेन अक्षिस्थपुरुषस्य व्यपदेशात् ।
तस्मात्सद्वितीयं ब्रह्मेति सिद्धम् ।। इति <pratika>पूर्वपक्षः ।। सिद्धान्तस्तु</pratika>,</p>
<p><pratika>सू ।। सामान्यात्तु ।। ३१ ।।</pratika> तुशब्दः पूर्वपक्षनिरासार्थः । मृद्दार्वादिमये हि सेतुशब्दो रूढो लोके । न हि ब्रह्मणस्ता-
दृशं सेतुत्वमस्ति किं तु यथा सेतोर्जलव्यवस्थापकत्वम् एवं ब्रह्मणोऽपि जगन्मर्यादाव्यवस्थापकत्वेन प्रसिद्धसेतुसामान्यात्सा-
म्यात्सेतुत्वव्यपदेश इत्यर्थः ।।</p>
<p>उन्मानव्यपदेशोऽपि न मुख्य इत्याह—<pratika>सू ।। बुद्ध‍यर्थः पादवत् ।। ३२ ।।</pratika> <quote>‘ब्रह्म चतुष्पात्’</quote> इति श्रुतौ उन्मानव्य-
पदेशो <pratika>बुद्ध‍यर्थः</pratika>=उपासनार्थः । निर्विशेषस्य बुद्धिस्थत्वायोगात् । उपासनाद्वारा बुद्धिस्थस्योन्मानव्यपदेशो न मुख्यः । <pratika>पाद-
वत्</pratika>=यथा ब्रह्मप्रतीकस्य मनसो वाग्घ्राणचक्षुःश्रोत्राणामुपासनार्थं पादत्वेन व्यपदेशस्तद्वदित्यर्थः ।</p>
<p>संबन्धभेदव्यपदेशावपि न मुख्यावित्याह—<pratika>सू ।। स्थानविशेषात्प्रकाशादिवत् ।। ३३ ।। स्थानविशेषात्</pratika>=
स्थानमुपाधिर्बुध्द्यादिस्तद्विशेषात्प्राप्तस्य भेदस्योपाध्युपशमाद्य उपशमस्स एव प्राज्ञेनात्मना जीवस्य सुषुप्तौ संबन्ध इत्युपाध्य-
पेक्षयोपचर्यते । अक्ष्यादित्यपुरुषयोर्भेदव्यपदेशोऽप्यक्ष्यादित्यरूपस्थानविशेषापेक्षयोपचर्यते । <pratika>प्रकाशादिवत्</pratika>=यथा सौरा-
लोकादेरंगुल्याद्युपाधियोगादुपजातभेदस्योपाध्युपशमात्संबन्धव्यपदेशः, उपाधिभेदाच्च भेदव्यपदेशस्तद्वदित्यर्थः ।।</p>
<p>ननु मुख्यावेव संबन्धभेदौ किं न स्यातामित्यत आह—<pratika>सू ।। उपपत्तेश्च ।। ३४ ।।</pratika> न मुख्यसंबन्धो जीवपरयोः सुषुप्तौ
भवति । <quote>‘स्वमपीतो भवति’</quote> इति श्रुतौ स्वरूपस्यैव संबन्धत्वव्यपदेशोपपत्तेः । तथा भेदोऽपि मुख्यः । श्रुतिसहस्रविरोधात् ।
इत्युपपत्तेश्चेत्यर्थः ।।</p>
<p>इत्थं सेतुत्वादीन्भेदहेतून्निराकृत्य ब्रह्मणोऽद्वितीयत्वं हेत्वन्तरेणाह—<pratika>सू ।। तथान्यप्रतिषेधात् ।। ३५ ।।</pratika> यथा सेतुत्वा-
दिहेतुभ्यो न वस्त्वन्तरप्रतिपत्तिः तथा <quote>‘आत्मैवाधस्तात्’</quote> इत्यादिवाक्यैरन्यस्य वस्तुनः प्रतिषेधादद्वितीयमेव ब्रह्मेत्यर्थः ।।</p>
<p>ननु ब्रह्मणोऽद्वितीयत्वे कथं सर्वगतत्वमत आह---<pratika>सू ।। अनेन सर्वगतत्वमायामशब्दादिभ्यः ।। ३६ ।। अनेन</pratika>=
सेतुत्वादिव्यपदेशमुख्यत्वस्य वस्त्वन्तरस्य च प्रतिषेधेन ब्रह्मणस्सर्वगतत्वं सिद्धम् । अप्रतिषेधे प्रसिद्धसेतुवद्ब्रह्मणस्सर्वगतत्वं
प्रसज्येत । कस्मात्पुनस्सर्वगतत्वम् ? । <pratika>आयामशब्दादिभ्यः</pratika>=आयामशब्दो व्यापकत्ववाचकः । <quote>‘आकाशवत्सर्वगतश्च
नित्यः’</quote> इत्यादिशब्दात् आदिशब्देन <quote>‘नित्यस्सर्वगतः स्थाणुः’</quote> इत्यादिरुक्तः । तस्मादद्वितीयस्य ब्रह्मण आविद्यकं सर्वमादाय
श्रुतिस्मृतिभ्यां सर्वगतत्वं सिद्धम् ।।</p>
<p><pratika>श्रीकण्ठमते</pratika>, इदमधिकरणद्वितयात्मकतया विभज्य <pratika>पराधिकरणमन्यप्रतिषेधाधिकरणमिति</pratika> व्यपदिश्यते ।
तत्राद्ये पराधिकरणे सर्वज्ञतादिनिखिलमंगलगुणरत्नाकरात्परब्रह्मणः परमशिवात्परं किंचिदपि वस्त्वन्तरं नास्तीति वक्तुमा-
शंकते—<pratika>सू ।। परमतस्सेतून्मानसंबन्धभेदव्यपदेशेभ्यः ।। ३० ।।</pratika> <quote>‘जन्माद्यस्य यतः’</quote> इत्यादिना परमकारणतया
प्रतिपादितात्परमेश्वरात्परमपि वस्त्वस्ति वा न वेति <pratika>संदेहः</pratika> । <quote>‘अथ य आत्मा स सेतुर्विधृतिः’</quote> <quote>‘एतं सेतुं तीर्त्वा अन्ध-
स्सन्ननन्धो भवति’</quote> <quote>‘चतुष्पाद्ब्रह्म’</quote> <quote>‘अमृतस्यैष सेतुः इत्या’</quote>दिभिरस्य परब्रह्मणः सेतुत्वतरितव्यत्वपरिमितत्वप्रापकत्वादीनां व्यप-
देशादस्मादपि परं किञ्चिद्वस्त्वस्तीति <pratika>पूर्वपक्षः ।। सिद्धान्तस्तु, सू ।। सामान्यात्तु ।। ३१ ।।</pratika> तुशब्दः पूर्वपक्षं
व्यावर्तयति । <quote>‘विश्वाधिको रुद्रो महर्षिः’</quote> इत्यादिश्रुतिभिः परब्रह्मणश्शिवस्य विश्वाधिकत्वसिद्धेः, <quote>‘अथ य आत्मा स सेतु-
र्विधृतिरेषां लोकानामसंभेदाये’</quote> ति सर्वलोकासंकरकरत्वेन साम्यादेव सेतुव्यपदेशोपपत्तेः, ‘सर्वं खल्विदं ब्रह्मे९ति प्रतिपादित-
जगदुभयकारणभावस्य परमेश्वरस्यैव <quote>‘एतमितः प्रेत्याभिसंभवितास्मि’</quote> <quote>‘त्रिलोचनं नीलकण्ठं प्रशान्त’</quote> मित्यादिकया च श्रुत्या
सर्वोत्तरतः प्राप्यत्वावगमाच्च तरितव्यत्वस्य प्राप्यत्वपरत्वात्, अन्यथानवस्थाप्रसंगाच्च परिमितत्वव्यपदेशस्य <quote>‘वाक्यादश्चक्षुः
पादः’</quote> इतिवदुपासनार्थत्वात् अपरिमितस्यापि परमेश्वरस्य स्थानविशेषाद्वातायनादिस्थानसंबन्धात्प्रकाशादेरिवावच्छिद्या-
