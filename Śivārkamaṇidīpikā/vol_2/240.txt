<pb n="240"/>
अथ कर्मानुस्मृत्यधिकरणम् ।। ३ ।।
<sutra>।। सू ।। स एव तु कर्मानुस्मृतिशब्दविधिभ्यः ।। ९ ।।</sutra>
अत्र <quote>‘सता सोम्य तदा संपन्नो भवति’</quote> इति विषयः ।।
पूर्वत्र जीवस्य सुषुप्त्यवस्था निरूपिता । तत्र ब्रह्मणि सुप्त एव प्रतिबुध्यते,
उतान्य इति संशयः ।।
इहान्य इति प्राप्तम्, ब्रह्मप्राप्तस्यावृत्तेरनुचितत्वात् । निरतिशयानन्दे ब्रह्मणि
साम्यं प्राप्तस्य जीवस्य पुनर्न दुःखमयसंसारावृत्तिरुपपद्यते । सता संपन्नः कथ-
मुत्तिष्ठेत्, को वात्र विभागः ।।
<!-- APPAYYA !-->
<head>अथ कर्मानुस्मृत्यधिकरणम् ।। ३ ।।</head>
<p><pratika>सू॰ ।। स एव तु कर्मानुस्मृतिशब्दविधिभ्यः ।। ९ ।। इति संशय इति</pratika> । पूर्वा-
धिकरणफलत्वेन विवक्षितस्य सुषुप्तौ सर्वपाप्मास्पर्शस्य मुक्ताविव सर्वोपाधिविनिर्मोक्षा-
दिप्रयोजकत्वाप्रयोजकत्वाभ्यामयं संशयः <pratika>। ब्रह्म प्राप्तस्येति ।</pratika> मुक्तस्येव सुषुप्तस्यापि
ब्रह्मप्राप्त्या सकलपाप्मोत्तीर्णत्वं तेन सर्वदुःखोत्तरणं च बृहदारण्यके श्रूयते <quote>‘अनन्वागतं
पुण्येन अनन्वागतं पापेन तीर्णो हि तदा सर्वान्पाप्मनः शोकान्हृदयस्य भवती’</quote>ति ।
सर्वपाप्मोत्तरणपूर्वकं निरतिशयानंदरूपब्रह्मसम्पत्त्या स्वरूपानंदाभिव्यक्तिरपि जीवस्य
तत्रैव श्रूयते । <quote>‘स यथा कुमारो वा महाराजो वा महाब्राह्मणो वातिघ्नीमानन्दस्य गत्वा
शयीत एवमेवैष एतच्छेत इति तद्वा अस्यैतदतिच्छन्दाः अपहतपाप्माभयं रूपं तद्यथा
प्रियया स्त्रिया सम्परिष्वक्तो न बाह्यं किञ्चन वेद नांतरमेवमेवायं पुरुषः प्राज्ञेनात्मना
सम्परिष्वक्तो न बाह्यं किञ्चन वेद नान्तरं तद्वा अस्यैतदाप्तकाममात्मकाममकामं रूपं
शोकान्तर’</quote> मिति । अतिध्नीमतिशयेन दुःखहन्त्रीं दशाम् । अतिछन्दा अतिछन्दमिच्छाव-
र्जितमकामं काम्यविषयरहितं शोकान्तरं शोकतिरोधायकमित्यर्थः । एवञ्च सुषुप्तिमुक्ता-
द्विभागस्य पुनरावृत्तिहेतोर्वैलक्षण्यस्याभावादन्य एवोत्तिष्ठतीति’ वक्तव्यम् । उपायसहस्रे-
णापि मुक्तवद्ब्रह्मप्राप्तस्य पुनरावृत्तेरुपपादयितुमशक्यत्वात् । अतः कर्मानुस्मृतिशब्द-
विधयो यथाकथञ्चिदुपपादनीयाः । कथं कर्मफलभोगनियमः । अतः पुण्यं फलभोगार्थिना
संकीर्त्तनादिभ्य इव सुषुप्तितोऽपि रक्षणीयम् । पापबृन्दस्य सुषुप्त्या शुद्धिः स्त्रीणां मान-
सव्यभिचारा२देः रजसेव । स्वविषया परविषया वा प्रत्यभिज्ञा स्वप्न इव भ्रान्तिरूपा ।
स्वप्ने हि स्वात्मानं राजचोरव्याघ्रादिरूपमनुभवन्प्रागप्यहमेवंरूप इति मन्यते प्रागदृष्टमेव
कंचित्पुरुषं पश्यन् प्रागप्ययं दृष्टो मयेति मन्यते । अत इह <quote>‘व्याघ्रो वे’</quote> त्यादिशब्दो यच्छ-
रीरकः प्राचीनस्तच्छरीरक एवान्य उत्तिष्ठतीत्येवंपरः । मोक्षार्थविधयश्र ब्रह्मानन्दानुभ-
वार्थिविषयतया चरितार्थाः । सुषुप्तस्य हि स्वरूपानन्दानुभव एव केवलं न तु ब्रह्मानन्दा-
नुभवोऽपि । ब्रह्मसाक्षात्काराभावात् । एवञ्च यस्य केवलस्वरूपानन्दानुभूतौ न पर्याप्ता बुद्धिः
तेन प्रयत्नतः सुषुप्तिं वर्जयित्वा भोगमोक्षार्थं विहितानुष्ठाननिषिद्धपरिहारश्रवणमनना-
दिषु यतितव्यमिति अतः सुषुप्तविषय श्रुत्यनुरोधादन्य एवोत्तिष्ठतीत्यभ्युपगन्तव्यमिति
पूर्वपक्षाभिप्रायः । एवञ्च <quote>‘अतः प्रबोधोऽस्मादिति’</quote> पूर्वाधिकरणसूत्रे सुषुप्तस्य ब्रह्मणस्सका-
<note>(१) <quote>‘तीत्यङ्गीकर्तव्यम्’</quote> इति ख. पाठः ।</note> <note>(२) <quote>‘व्यभिचारदोषस्य’</quote> इति ख. पाठः ।</note>
