<pb n="056"/>
दुःखात्मका भवन्ति । कार्याभावादुपेक्षिता मोहात्मकाः । तदेवं सुखाद्यन्व-
यात् त्रिगुणमेव प्रधानं जगत्कारणम् ।।
इति प्राप्तेऽभिधीयते—न प्रधानं जगत्कारणम्, अचेतनत्वात् ।
<!-- APPAYYA !-->
<quote>‘अन्योन्याश्रयवृत्तयश्च गुणाः’</quote> । यदपेक्षया यस्य व्यापारो भवति स तस्याश्रयो विवक्षितः ।
<quote>‘अन्योन्यजननवृत्तयश्च गुणाः’</quote> । अन्यतमेनान्यतमो जन्यते । जननमत्र परिणाम-
विशेषः । <quote>‘अन्योन्यमिथुनवृत्तयश्च अन्योन्यसहचराः अविनाभूता इत्यर्थः । ‘अन्यो-
न्यमिथुनास्सर्वे सर्वे सर्वत्र गामिनः । नैषामादिस्सम्प्रयोगो वियोगो वोपलभ्यत’</quote> इति हि
तदागमः । सत्वं लघु प्रकाशकमिष्टं सांख्याचार्याणाम् । तत्रानलपवनादीनामूर्ध्वज्वल-
नतिर्यक्पवनादिहेतुर्धर्मो लाघवम् । सत्त्वतमसी रजसा स्वकार्योन्मुखे कार्येते इत्येतद्र-
जस उपष्टम्भकत्वं तदुपपादकं च चलमिति । रजः सक्रियमक्रिययोः सत्त्वतमसोः कार्यो-
न्मुखावस्थापादकमिति चलविशेषणेन दर्शितम् । तमस्तु गुरु । अत एव स्वयं चञ्चलतया
लघुसत्वमपि चालयद्रजो गुरुणा तमसा तत्रतत्र प्रवृत्तिप्रतिबंधकेन क्वचिदेव प्रवृत्तिम-
त्क्रियत इति वरणकं नियामकं च तसः । परस्परविरोधिनामप्येषामेककार्यकरत्वमुच्यते ।
<quote>‘प्रदीपवच्चार्थतो वृत्तिः’</quote> यथा वर्त्तितैले पावकविरुद्धे अपि मिलिते सह पावकेन रूपप्रका-
शनकार्यं कुरुतः एवं सत्वरजस्तमांसि परस्परविरुद्धान्यप्यर्थवशात् सह कार्यं कुर्वन्ति ।
<quote>‘पुरुषार्थ एव हेतुः न केनचित्कार्यते करण’</quote> मिति पुरुषार्थवशादेव प्रकृतिप्रवृत्तेरभ्युपग-
मादिति । एवं जगतस्त्रैगुण्योपपादनेनानुमानतस्त्रिगुणात्मकप्रधानसिद्धिं सूचयन्पूर्वपक्ष-
मुपसंहरति—<pratika>तदेवमिति</pratika> । इदमिहानुमानमभिसंहितम् । कार्यं सुखदुःखमोहात्मकवस्तु-
प्रकृतिकं तत्समन्वितत्वात्, सामान्यव्याप्तौ मृद्द्रव्यसमन्वितघटशरावादिवदिति । यद्वा । सर्वं
कार्यं समप्रकृतिकं कार्यत्वात् विशेषव्याप्तौ घटवत् इति । लाघवादेकप्रकृतिकत्वं सिध्यतीति
न परमाणुद्व्यणुकादिप्रकृतिकत्वेनार्थांतरं नापि सिद्धांत्यभिमतब्रह्मप्रकृतिकत्वेनार्थांतरम् ।
जडं सुखदुःखमोहात्मकं कार्यं प्रत्यतथाभूतस्य प्रकृतित्वेन सिद्ध्यनवकाशात् । न चाचे-
तनस्य चेतनाधिष्ठानाभावे कार्यजनने स्वयमेव प्रवृत्त्यनुपपत्तेर्लाघवात् सर्वजगत्कर्तृत्वेन
परमेश्वरसिद्ध‍यवश्यंभावे तस्यैव सर्वशक्तिमत्त्वेन विलक्षणं प्रपञ्चं प्रत्युपादानत्वस्याप्युपप-
त्तेर्न तद्व्यतिरिक्तं प्रधानं तत्प्रकृतित्वेन सिद्ध‍यतीति शंकनीयम् । अचेतनस्यापि चेतनानां
भोगापवर्गहेतोर्विनाऽपि चेतनाधिष्ठानं स्वयमेव प्रवृत्त्युपपत्तेः । वत्सविवृद्धिहेतोः क्षीरस्य
स्वयमेव प्रस्रवणदर्शनात् जलदमुक्तस्य जलस्य सस्यविवृद्धिहेतोः स्वयं निस्सरणदर्शनाच्च,
क्षीरजलयोर्दधिमौक्तिककरकादिभावेन स्वयमेव परिणतिदर्शनाच्च, बन्धमोक्षवतः पुरुषस्यैव
चेतनस्य निर्व्यापारस्याऽपि सन्निधानमात्रेणांचेतनप्रधानप्रवर्तकत्वोपपत्तेश्च, स्वयं प्रवृत्ति-
शक्तिरहितस्य दृक्शक्तिमतः पङ्गोः प्रवृत्तिशक्तिमंतं दृक्शक्तिरहितमन्धं प्रति प्रवर्तकत्वदर्श-
नात्, अयस्कान्तमणेः सन्निधानमात्रेणायःप्रवर्तकत्वदर्शनाच्च, इत्येवं पूर्वपक्षे प्राप्ते सौत्र-
मनुमानपदं कर्मणिव्युत्पत्तौ प्रधानरूपपक्षनिर्देशकं नेति पदं निषेध्याध्याहारेण साध्य-
निर्देशकं च परिगृह्य हेत्वध्याहारेण स्वतन्त्रप्रधानकारणत्वसाधकानुमानस्य बाधकमनु-
मानं सूत्राभिप्रेतं दर्शयन् सिद्धांतयति—<pratika>न प्रधानमिति</pratika> । <quote>‘प्रधानक्षेत्रज्ञपतिर्गुणेश’</quote> इति
श्रुतिसिद्धस्य प्रधानस्य सिद्धांते अंगीकृतत्वान्नाश्रयासिद्धिः । न च तथाप्यानुमानिकं
