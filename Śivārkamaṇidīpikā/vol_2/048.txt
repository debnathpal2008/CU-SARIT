<pb n="048"/>
श्वरेणेति चेत्—न, कर्मणोऽपि तदधीनत्वात् तस्य न स्वातन्त्र्याहानिः । पुनरपि
घट्टकुटीप्रभातन्यायेन कर्मणः स्वातन्त्र्याभावे परमेश्वरस्य वैषम्यादिदोषापत्ति-
रिति न वाच्यम् । कर्मशक्तीनामनन्तानां मायागतानां संस्थापकमात्रत्वात्
परमेश्वरस्य । कर्मणामेव स्वशक्तिवशात् सृष्टिवैषम्यहेतुत्वे तद्व‍यवस्थापकमात्रस्य
तस्य न वैषम्यम् ।।
ननु जीवानां शरीरसृष्टौ अचेतनस्य कर्मणश्चेतनानधिष्ठितस्यासामर्थ्याच्चेतन-
त्वेन परमेश्वर एव प्रयोजक इति वक्तव्यम् । कथमसौ सृष्टेः प्राक् संहृत भोगसाध-
<!-- APPAYYA !-->
निरतिशयस्वातंत्र्यविशिष्टो हि स श्रुतिसिद्धः । तत्र निरतिशयस्वातंत्र्यरूपधर्मांशे श्रुते-
रर्थत्यागे को विशेषो धर्म्यंशस्य । येन तदंशे श्रुतिरत्यक्तव्यार्था स्यादिति शंकार्थः । कर्मा-
पेक्षामात्रेण स्वातंत्र्यहानौ खल्वेवमाशंक्येत । तत्तु नास्ति <quote>‘एष ह्येवे’</quote> त्यादिश्रुत्या कर्मणां
तदधीनत्वावगमादिति परिहरति—<pratika>नेति</pratika> । तर्हि तदेव वैषम्यमापतेत्कांश्चित्साधु कर्म कांश्चि-
दसाधु कर्म कारयतः परमेश्वरस्येति शंकामुद्भाव्य भंग्यन्तरेण समाधत्ते—<pratika>पुनरपीत्ति ।</pratika>
अयमाशयः । परमेश्वरो न स्वयं साध्वसाधूनि कर्माणि कारयति, तैस्सुखदुःखादीनि च
नोत्पादयति, येन तस्य वैषम्यमापतेत् ।किंतु प्राणिन एव तथाभूतानि कर्माणि यानि स्वस्वरुच्य-
नुसारेण पूर्वसर्गेषु कुर्वंति तान्येव पुनस्सर्गेषु विषमसृष्टिहेतवो भवंति । परमेश्वरस्तु पूर्वसर्गकृ-
तानां तत्तदंतःकरणधर्मरूपाणां साध्वसाधुकर्मणां प्रलये सर्वांतःकरणानां विलीनतया
मायायामेव वासनारूपतया लग्नानां केवलमसंकरेण फलव्यवस्थापकः । अन्यथा मायायां
संकीर्णेषु कर्मफलमन्यो गृह्णीयात् । अन्यदीयकृषिकर्मफलानि अन्यो हरतीति लोके दृष्टत्वेन
कर्मणां कर्तृगतफलजनकत्वनियमाभावात् । वैदिककर्मसु आत्मनेपदबलात्तथा नियमोऽव-
गम्यत इति चेत्सत्यम् । श्रुतनियमान्यथानुपपत्त्यैव श्रुतयागस्वर्गकार्यकारणभावान्यथानुप-
पत्त्या पूर्ववद्व्यवस्थापकः कल्पयितव्यः । ननु, षट‍्त्रिंशत्तत्वमध्ये नियत्याख्यं तत्त्वं कर्मफला-
नामसंकरव्यवस्थापकमागमेषु प्रसिद्धम् । <quote>‘कालः स्वभावो नियतिर्यदृच्छे’</quote>ति श्‍वेताश्‍वत-
रमन्त्रेऽपि तत्परामृष्टम् । अतो न व्यवस्थापकान्तरापेक्षेति चेन्मैवम् । लोके कृष्यादि-
फलासंकरस्य राज्ञो व्यवस्थापकत्वदर्शने नियतितत्वस्याऽपि साध्वसाधुकर्मफलासङ्कर-
व्यवस्थापकपरमेश्वराज्ञारूपत्वेनैवाभ्युपगमात् । एवंच <quote>‘एष ह्येव साधु कर्म कारयती’</quote> त्यादि-
श्रुतिरपि तत्कर्मफलासंकरव्यवस्थापकत्वमात्रविषया व्याख्येया । <quote>‘एष सेतुर्विधरण एषां
लोकानामसंभेदाये’</quote> ति श्रुत्यंतरप्रसिद्ध‍यनुसारात् परमेश्वरस्य वैषम्यनैर्घृण्यादिसकलदोष-
राहित्यश्रुत्यंतरानुसाराच्च । न चैवं सति तस्य राजादिसमानयोगक्षेमत्वान्निरतिशयैश्वर्य-
भंगप्रसंगः । राजादीनां कतिपयविषयसङ्करापादनमैश्वर्यं परमेश्वरस्य तु असंकुचितसर्ववि-
षयमित्येव तदैश्वर्यस्य निरतिशयत्वविशेषाभ्युपगमादिति । एवं मतमनुपपन्नमित्याशंकते—
नन्विति । जीवानां देवमनुष्यशरीरादिविषमसृष्टौ परमेश्वराधिष्ठानं विना केवलं कर्म
न प्रभवति । अचेतनस्य चेतनाधिष्ठानभाने कार्याक्षमत्वस्य <quote>‘रचनानुपपत्ते’</quote> रित्यनंतराधि-
करणे वक्ष्यमाणत्वात् । अतः प्रसुप्तानि कर्माणि परमेश्वरः स्वयमेवोद्बोध्य तदुत्पादितै-
श्शरीरैः प्रलयविश्रांतान् जीवान् संयोज्य पुनरपि तारतम्येन क्लेशयतीत्यंगीकर्तव्यत्वात्-
कथं वैषम्यनैर्घृण्ये न स्याताम् । न च कर्माणि कर्तृभिरवश्यं भोक्तव्यानीति तदनुसारेण
