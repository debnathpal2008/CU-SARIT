<pb n="484"/>
<p>तस्थौ’ इत्यादिषु ब्रह्मणः सदृशस्य द्वितीयस्य निषेधात् कस्यचिदपि बद्धस्य
मुक्तस्य वा तत्सादृश्यमनुपपन्नमिति ।। एवं प्राप्ते सिद्धान्त उच्यते । मुक्तस्य
ब्रह्मणा सादृश्यमस्ति । कुतः ? <quote>‘निरञ्जनः परमं साम्यमुपैति’</quote> <quote>‘मुक्तः शिवसमो
भवेत्’</quote> इति मुक्तस्य ब्रह्मगुणस्वरूपाविभावेन ब्रह्मसदृशतया दृष्टत्वात् । अतः-
<quote>‘ब्रह्म वेद ब्रह्मैव भवति’</quote> इति ब्रह्मसादृश्यमेवोच्यते । मुक्त आत्मा सादृश्या-
द्ब्रह्मस्वरूपाविभागेन स्वस्वरूपमनुभवति । यदुक्तम् <quote>‘एको रुद्रो न द्वितीयाय’</quote>
इत्यादिना सादृश्यनिषेधः क्रियत इति, तत् जीवस्य जगद्व‍यापाराद्यभावात् ।
वक्ष्यति <quote>‘भोगमात्रसाम्यलिङ्गाच्च’</quote> इति । अतो ब्रह्मण इव सकलकामावाप्ति-
रस्य तत्साम्यमुच्यते । तथा श्रूयते---<quote>‘सोऽश्नुते सर्वान् कामान् सह ब्रह्मणा
विपश्चिता’</quote> इति । अतो मुक्तस्य ब्रह्मसादृश्यमुपपद्यते ।।
इति अविभागाधिकरणम् ।। २ ।।
<!-- APPAYYA !-->
पक्षः । <quote>‘एक एव रुद्रः’</quote> <quote>‘एकमेवाद्वितीयं’</quote> <quote>‘न तत्समश्चाभ्यधिकश्चे’</quote>त्यादिश्रुतिविरोधात् ।
बद्ध इव मुक्तेऽपि ब्रह्मसादृश्यमङ्गीकर्तुमयुक्तम् । तस्मा<quote>‘त्परमं साम्यमुपैती’</quote>त्यादिश्रुतिर-
र्थवादरूपैवाङ्गीकरणीया । अवश्यं च <quote>‘सोऽश्नुते सर्वान्कामान्’</quote> <quote>‘मनसैतान्कामान्पश्यन्
रमते जक्षन्क्रीडन्रममाणः स्त्रीभिर्वा यानैर्वा ज्ञातिभिर्वे’</quote>त्यादिवाक्यानामर्थवादरूपत्वमङ्गी-
करणीयम् । सकलवैषयिकसुखवितृष्णं ब्रह्मानन्दानुभवैकप्रेप्सुं मुमुक्षुं प्रति कामावाप्त्या-
दीनां पुरुषार्थत्वासंभवात् अपहतपाप्मत्वविजरत्वादीनामपि कामभोगोपयोगिनां तत
एव पुरुषार्थत्वासंभवाच्चेति । सिद्धान्तस्तु मुक्तस्य ब्रह्मणा साम्यमस्त्येव । <quote>‘साम्यमुपैती’</quote>-
त्यादिश्रुतिस्मृतिभ्यां तस्य तदवैलक्षण्येन दृष्टत्वात् । <quote>‘ब्रह्मवेद ब्रह्मैव भवती’</quote>ति श्रुतिरपि
मुक्तस्य ब्रह्मसादृश्यमुपनयति । तत्र ह्येवकार इवार्थे । यथा<quote>‘विनाशमेवापीतो भवती’</quote>-
त्यत्र, नत्वभेदार्थे । <quote>‘सुषुप्त्युत्क्रान्त्योर्भेदेने’</quote>त्यादि <ref>(ब्र॰ १-३-४३-१२)</ref> सूत्रैर्जीवब्रह्मणो-
र्भेदस्य प्रसाधितत्वात् । सादृश्यनिषेधश्रुतयस्तु जगद्व‍यापारांशे द्रष्टव्याः । अत एव सूत्र-
कारस्तस्य भोगमात्रे साम्यं वक्ष्यति । नचैकेनाप्यंशेन सादृश्याभावे परमसाम्यश्रवणवि-
रोधः । तस्य विवक्षितगुणांशे अत्यन्तसाम्यविषयत्वात् । न हि तुलाधृतयोः स्वर्णशिला-
शकलयोः परमसाम्योक्तौ वर्णसाम्यमपि सिद्ध‍यति । यद्यपि तस्य भोगः स्वतः पुरुषार्थो
न भवति । अथापि सविभूतिकब्रह्मानन्दानुभवस्य पुरुषार्थत्वादितरप्रपञ्चवत्स्वात्मानन्द-
स्वभोग्यजातादिकं सर्वं ब्रम्हविभूतितयानुभूयमानं भवत्येव तं प्रति पुरुषार्थः । <quote>‘सोऽश्नुते
सर्वान्कामा’</quote>नित्यादिश्रुतयोऽपि तदभिप्राया इति ।।</p>
<head>इति अविभागाधिकरणम् ।। २ ।।</head>
<!-- APPAYYA !-->
<head>नयमणिमालायाम्</head>
<head>अथ अविभागाधिकरणम् ।। २ ।।</head>
<sutra>सू॰ ।। अविभागेन दृष्टत्वात् ।। ४ ।।</sutra>
<lg><l>मुक्तस्यापि कथं स्यात् जीवस्य ब्रह्मणा साम्यम् । विश्वाधिकं हि विश्वप्रपञ्चरचनाधुरीणं तत् ।। ३८५ ।।</l></lg>
<lg><l>एवमपि सोऽश्नुत इति श्रवणादस्त्येव भोगतस्साम्यम् । तेन ब्रह्मस्वात्मा विभक्तमनुभवति मुक्तिमितः ।। ३८६ ।।</l></lg>
<head>इति अविभागाधिकरणम् ।। २ ।।</head>
