<pb n="195"/>
<head>।। श्रीः ।।</head>
<head>शिवाभ्यां नमः ।</head>
<head>श्रीकण्ठाचार्यकृतौ</head>
<head>ब्रह्ममीमांसाभाष्ये</head>
<head>अथ तृतीयस्याध्यायस्य प्रथमः पादः ।।</head>
<head>अथ तदन्तरप्रतिपत्त्यधिकरणम् ।। १ ।।</head>
<sutra>।। सू ।। तदन्तरप्रतिपत्तौ रंहति संपरिष्वक्तः प्रश्ननिरूपणाभ्याम् ।। १ ।।</sutra>
<p>अतीतेऽध्याये प्रथमाध्यायसिद्धस्य ब्रह्मकारणवादसमन्वयस्य विरोधः
परिहृतः । तथा हि—प्रथमे पादे सांख्यादितर्कविरोधः परिहृतः । द्वितीये प्रधान-
कारणवादादिषु तर्कविरोधः प्रदर्शितः । तृतीये भूतसृष्ट्यावान्तरविरोधपरिहा-
रपूर्वकं जीवश्च नित्यत्वादिधर्मैर्निरूपितः । चतुर्थे प्राणेन्द्रियाणां स्वरूपं ब्रह्मणः
सकाशात् तेषामुत्पत्तिमप्यभिधाय सर्वेषां नामरूपव्याकरणं च निरूपितम् ।
अत्र तृतीये प्रथमपादे नित्यत्वादियुक्तस्य जीवस्य गत्यागतिनिरूपणं क्रियते ।
द्वितीये तदवस्थानिरूपणपूर्वकमीश्वरस्य स्वरूपलक्षणुच्यते ।</p>
<!-- APPAYYA !-->
<head>अथ शिवार्कमणिदीपिकायां</head>
<head>तृतीयस्याध्यायस्य प्रथमःपादः</head>
<head>अथ तदंतरप्रतिपत्त्यधिकरणम् ।। १ ।।</head>
<p><pratika>।। सू ।। तदंतरप्रतिपत्तौ रंहति संपरिष्वक्तः प्रश्ननिरूपणाभ्याम् ।। १ ।।</pratika>
प्रतिपत्तिसौकर्यायं वृत्तवर्तिष्यमाणाध्यायपादार्थाननुकीर्तयन् सं१गतिं दर्शयति—<pratika>अती-
तेऽध्याय इति</pratika> । प्रथमेनाध्यायद्वयेन वेदान्तवेद्यं सिद्धरूपं परं ब्रह्म संभावितसकलवि-
रोधपरिहारेण निरूपितम् । इतः परमध्यायद्वयेन तत्प्राप्तिसाधनतत्प्राप्तिप्रकारात्मकं
साध्यरूपं वस्तु निरूप्यते । ब्रह्मप्राप्तिसाधननिरूपणस्य ब्रह्मप्राप्तिनिरूपणस्य च ब्रह्मस्व-
रूपावधारणाधीनत्वादस्याध्यायद्वयस्य पूर्वाध्यायद्वयानंतर्यमिति पू२र्वोत्तराध्यायद्विकयो-
र्हेतुहेतुमद्भावसंगतिः । तत्र साधनाधीनत्वात्साध्यलाभस्य साधननिरूपणार्थस्य तृतीयाध्या-
यस्य फलाध्यायात्पूर्वभाव इत्यनयोरध्याययोरवान्तरसंगतिः । ब्रह्मप्राप्तिसाधनं संसारा-
द्वैराग्यं ब्रह्मप्रेप्सा तदुपासनात३दंगाश्रमादिधर्मकलापश्चेति चतुर्विधम् । तत्राधि-
कारिणो वैराग्यदृढीकरणाय क्षयिष्णुत्वसातिशयित्वादिना संसारस्य दुःखरूपतां ख्याप-
यितुमिह परत्र तृ४तीये स्थाने च परिभ्रमणेन तस्य दोषवत्त्वं प्रथमपादे निरूप्यते ।
तस्य परब्रह्मप्रेप्सादृढीकरणाय परब्रह्मणश्शिवस्य महिमा द्वितीयपादे निरूप्यते । तत्रो-
भयलिंगाधिकरणमारभ्य निर्दोषकल्याणगुणाकरत्वसमाभ्यधिकरहितत्वसकलकर्मफलप्रद-
त्वरूपस्तस्य महिमा निरूप्यते इति स्पष्टमेव । स्वप्नाधिकरणेऽपि तस्यैव महिमा निरूप्यते ।
<note>(१) संगतिमाविष्करोति’ इति ख. पाठः ।</note> <note>(२) <quote>‘पूर्वोत्तरद्विकयोस्संगतिः’</quote> इति ख. पाठः ।</note> <note>(३) तदुपासनानुष्ठान-
मुपासनांगाश्रमादि’ इति ख. पाठः ।</note> <note>(४) <quote>‘तृतीयस्थाने च परिभ्रमणरूपत्वं तस्य’</quote> इति ख. पाठः ।</note>
