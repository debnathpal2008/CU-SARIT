<pb n="401"/>
र्वदा, किंतु प्राणात्यय एव । अधिकशक्तेरुषस्तेर्ब्रह्मविदोऽपि हि प्राणात्यय एवो-
च्छिष्टभक्षणादौ श्रुतिर्दृश्यते---<quote>“मटचीहतेषु कुरुष्वाटक्या सह जायया उषस्तिर्ह
चाक्रायण इभ्यग्रामे प्रद्राणक उवास । स हेभ्यं कुल्माषान् स्वादन्तं बिभिक्षे ।
स होवाच, नेतोऽन्ये विद्यन्ते यच्च ये म इमा उपनिहिता इति । एतेषां मे दे-
हीति होवाच । तानस्मै प्रददौ । हन्तानुपानमिति । उच्छिष्टं मे पीतं स्यादिति
होवाच । न स्विदेतेऽप्युच्छिष्टा इति ? न वा अजीविष्यमिमानखादन्निति हो-
वाच कामो म उदपानम् ।।”</quote> ‘इत्यादिरूपा । अतः प्राणात्यय एव सर्वान्नानुमतिः
परविद्यावतोऽपीति ।।
<sutra>सू ।। अबाधाच्च ।। २९ ।।</sutra>
<quote>“आहारशुद्धौ सत्त्वशुद्धिः सत्त्वशुद्धौ ध्रुवा स्मृतिः । स्मृतिलम्भे सर्वग्रन्थीनां
विप्रमोक्षः।।”</quote> इत्याहारशुद्धेरबाधाच्च प्राणसंशय एव सर्वान्नानुमतिः ।।
<sutra>सू ।। अपि च स्मर्यते ।। ३० ।।</sutra>
प्राणसंशय एव सर्वान्नानुमतिः स्मर्यतेऽपि---<quote>“प्राणसंशयमापन्नो योऽन्नमत्ति
यतस्ततः । लिप्यते न स पापेन पद्मपत्रमिवाम्भसा ।।”</quote>
<!-- APPAYYA !-->
धारणार्थेन सौत्रचकारेण सूचितोऽयं विधिकल्पनाबाधको हेतुः । <quote>‘प्राणविदोऽपि सर्वा-
न्नानुमतिरितरवत्प्राणात्यय’</quote> एवेति प्रतिज्ञायां ब्रह्मविदोऽप्येवं किमुत प्राणविद इति कैमु-
तिकन्यायहेत्वन्तरप्रदर्शनार्थं <quote>‘तद्दर्शना’</quote>दिति सूत्रशेषं व्याचष्टे---<pratika>अधिकशक्तेरित्या-
दिना ।</pratika> मटच्यः शकुनिविशेषाः । ताभिर्हतेषु कुरुषु कुरुदेशसस्येषु आटक्या अनुपजात-
स्तनादिव्यञ्जनया जायया सह उषस्तिर्ह उषस्तिरिति नाम्ना प्रसिद्धः च चाक्रायणः चक्र-
स्यापत्यम् । इभ्यग्रामे इभमर्हतः हस्त्यारोहस्य ग्रामे प्रद्राणकः अन्नालाभात्कुत्सितां गतिं
गतः अत्यन्तकष्टावस्थां प्राप्तस्सन्नुवास मार्गवशात्कस्मिंश्चिद्दिवसे उषितवान् । स ह स
किल कुल्माषान् कुत्सितान् माषान् जलपक्वकुल्लुत्थादिकान् वा खादन्तं इभ्यं बिभिक्षे ।
स ह इभ्यः किल उवाच । इतोऽस्मान्मया भक्ष्यमाणादुच्छिष्टकुल्माषराशेरन्ये कुल्माषा
न विद्यन्ते यच्च ये यस्मिन् राशौ मे मदर्थमुपनिहिताः भक्षणार्थं प्रक्षिप्ता इमे कुल्माषा
इतोऽन्ये न विद्यन्त इति पूर्वेण सम्बन्धः । इत्युक्त उषस्तिरुवाच । एतेषां मे देहि एता-
न्मह्यं देहीति । तानस्मा ऋषये प्रददौ । पानाय समीपस्थमुदकं गृहीत्वोवाच । हन्तेति
हर्षे । अनुपानं इदमनुपानमपि गृहाण इत्युक्त ऋषिः प्रत्युवाच उच्छिष्टं वै मे मया पीतं
स्यात् यदीदमुदकं पिबेयमित्युक्त इभ्यः प्रत्युवाच न स्विदेतेऽप्युच्छिष्टाः किमेते कुल्माषा
अपि नोच्छिष्टा इति । एवमुक्त उषस्तिरुवाच । नवा अजीविष्यं नैव जीविष्यामीमान-
स्वादन् कामो म उदपानम् इच्छातो ममोदकपानं लभ्यत इति । एवं ब्रह्मविद्येऽप्यत्यन्त-
कष्टावस्थायामुप्यनन्यलभ्यस्य कुल्माषमात्रस्योच्छिष्टस्य ग्रहणम् अन्यलभ्यस्योदकस्य
परिहरणं च दृष्टमित्यन्येषां च सर्वान्नानुमतिरत्यन्तकष्टावस्थायामेवेति कैमुतिकन्यायसि-
द्धमित्युपसंहरति---<pratika>अत इति</pratika> ।। ब्रह्मविदनुष्ठानेनैव ब्रह्मविद्विषयवचनेनापि कैमुतिक-
न्यायः सिद्ध्यतीत्याह---<pratika>सू॰ ।। अबाधाच्च ।। २९ ।।</pratika> सत्त्वशुद्धिरन्तःकरणशुद्धिः । ध्रुवास्मृतिः
निरन्तरस्मृतिसन्तानरूपध्यानलाभः ।। <pratika>सू॰ ।। अपि च स्मर्यते ।। ३० ।।</pratika> सर्वसाधारण-
