<pb n="078"/>
<head>नयमणिमालायाम् ।</head>
<head>अथ वैशेषिकाधिकरणम् ।। २ ।।</head>
<sutra>सू ।। महद्दीर्घवद्वा हस्वपरिमण्डलाभ्याम् ।। १० ।। उभयथापि न कर्मातस्तदभावः ।। ११ ।। समवा-
याभ्युपगमाच्च साम्यादनवस्थितेः ।। १२ ।। नित्यमेव च भावात् ।। १३ ।। रूपादिमत्त्वाच्च विपर्ययो दर्श-
नात् ।। १४ ।। उभयथा च दोषात् ।। १५ ।। अपरिग्रहाच्चात्यन्तमनपेक्षा ।। १६ ।।</sutra>
<lg><l>तर्ह्यस्तु कारणत्वं परमाणूनां परस्परं योगात । परमेश्वरेण ते खल्वधिष्ठिताः कणभुजा कथिताः ।। १११ ।।</l></lg>
<lg><l>मतमिदमप्यसमञ्जसमणुनः परिमण्डलादनुत्पत्तेः । आद्यस्य कर्मणोऽणुषु तत्संयोगस्य चायोगात् ।। ११२ ।।</l></lg>
<head>इति वैशेषिकाधीकरणम् ।। २ ।।</head>
<head>सूत्रार्थचन्द्रिकायाम्</head>
<head>अथ महद्दीर्घाधिकरणम् ।। २ ।।</head>
<sutra>सू ।। महद्दीर्घवद्वा ह्रस्वपरिमण्डलाभ्याम् ।। १० ।। उभयथापि न कर्मातस्तदभावः ।। ११ ।। समवा-
याभ्युपगमाच्च साम्यादनवस्थितेः ।। १२ ।। नित्यमेव च भावात् ।। १३ ।। रूपादिमत्त्वाच्च विपर्ययो
दर्शनात् ।। १४ ।। उभयथा च दोषात् ।। १५ ।। अपरिग्रहाच्चात्यन्तमनपेक्षा ।। १६ ।।</sutra>
<p><pratika>भगवत्पादमते</pratika>, पूर्वं प्रपञ्चस्य प्रधाननिष्ठाशब्दत्वादिगुणानन्वयात्प्रधानानुपादानकत्वं साधितं तद्वद्ब्रह्मगुणचेतनत्वानन्व-
याद्ब्रह्मोपादानकत्वं न स्यादिति दृष्टांतसंगत्येदमारभ्यते । इदमधिकरणमेकसूत्रात्मक <pratika><quote>‘मुभयथापी’</quote></pratika> त्यादिकं सूत्रषट्कमधिकर-
णान्तरम् । तच्च <pratika>परमाणुजगदकारणत्वाधिकरण</pratika>मुभयथाधिकरणमिति च व्यपदिश्यते । अस्याधिकरणस्य चेतनाद्ब्रह्मणो
जगत्सर्गं ब्रुवन्वैदिकसमन्वयो विषयः । स किं <quote>‘कारणगुणाः कार्ये स्वसमानजातीयगुणारंभकाः’</quote> इति वैशेषिकाभिमतेन
न्यायेन विरुध्यते न वेति संदेहः । विरुध्यत इति <pratika>पूर्वपक्षः । सिद्धान्तस्तु</pratika>, ह्रस्वत्वाणुत्वयुक्तात् द्व‍यणुकान्महत्वदीर्धत्व-
युक्तस्य त्र्यणुकस्योत्पत्तिं द्वयणुकनिष्ठह्रस्वत्वाणुत्वयोस्त्र्यणुके स्वसमानजातीयह्रस्वत्वाणुत्वानारंभकत्वं द्व‍यणुकगतत्रित्वसंख्या-
यास्तु त्र्यणुके महत्वदीर्घत्वारंभकत्वं तथा पारिमाण्डल्ययुक्तात्परमाणोः ह्रस्वत्वाणुत्वयुक्तस्य द्व‍यणुकस्योत्पत्तिं परमाणुगतपा-
रिमाण्डल्यपरिमाणस्य द्व‍यणुके तादृशपारिमण्डल्यानारंभकत्वं परमाणुगतद्वित्वसंख्यायास्तु द्व‍यणुके ह्रस्वत्वाणुत्वारंभकत्वं च
स्वन्यायविरुद्धमभ्युपगच्छतां तेषां मते ह्रस्वपरिमण्डलाभ्यां द्व‍यणुकपरमाणुभ्यां महद्दीर्घवत् चशब्दार्थकवाशब्दात् ह्रस्वा-
णुवच्च चेतनाद्ब्रह्मणोऽचेतनं जगद्भवतीति योजनया तदुपपत्तेर्नायं समन्वयस्तेन विरुध्यत इति । सूत्रार्थोऽपि व्याख्यातः ।।</p>
<head>इति भगवत्पादमते महद्दीर्घाधिकरणम् ।। २ ।।</head>
<p><pratika>अथ परमाणुजगदकारणत्वाधिकरणमुतोभयथाधिकरणम् ।। ३ ।।</pratika> स्मृतिपादसंबन्धिनाऽप्यवान्तरदृष्टांतसंग-
त्या प्रासंगिकेनाव्यवहितेनाधिकरणेन नास्य संगत्यपेक्षा । व्यवहितेन तु चेतनानधिष्ठितत्वात्प्रधानस्य कारणत्वाभावे उक्ते तर्हि
चेतनाधिष्ठिताः परमाणवः कारणं जगतः स्युरिति प्रत्युदाहरणसंगत्येदमारभ्यते—<pratika>उभयथापीत्यादि ।</pratika> परमाणुप्रक्रियया
जगदुत्पत्तिरिति वैशेषिकराद्धांतोऽत्र विषयः । स किं प्रमाणमूल उत भ्रान्तिमूलो वेति संदेहे प्रमाणमूल इति <pratika>पूर्वपक्षः ।
सिद्धान्तस्तु</pratika>, सृष्टेः प्राक् निश्चलयोः परमाण्वोः कर्मणा संयोगे द्व‍यणुकाद्युत्पत्तिरिति हि वैशेषिकर्मतप्रक्रिया । तस्य
कर्मणः किंचिन्निमित्तमभ्युपेयम् । तच्च किंरूपमिति विचारे जीवगतप्रयत्नाभिधातादिरूपं न भवति । सृष्ट्युत्तरकालिकस्य तस्य
सृष्टेः प्रागसंभवात् । तस्य निर्निमित्तत्वाभ्युपगमे कर्मैव नोत्पद्येत । <pratika>अत उभयथापि न कर्म</pratika> अदृष्टस्याचेतनस्य स्वतः कर्मा-
भिमुख्यायोगात् । <pratika>अतः</pratika>—कर्माभावात्तदभावः=द्व‍यणुकादिक्रमेण सृष्ट्युत्पादस्याभावः । तस्माद्वैशेषिकसिद्धान्तो भ्रान्तिमूल इति ।।</p>
<p>किं च <pratika>।। सू ।। समवायाभ्युपगमाच्च साम्यादनवस्थितेः ।। १२ ।।</pratika> तदभाव इत्यनुवर्तते । <pratika>तदभावः</pratika>=तस्य
द्व‍यणुकादिसृष्ट्युत्पादस्याभावः । कुतः । परमाणुद्व‍यणुकानां समवायाभ्युपगमात् । अस्त्वभ्युपगमः किं तेन । <pratika>साम्याद-
नवस्थितेः</pratika>=यथैव हि अणुभ्यामत्यंतभिन्नं सत् द्व‍यणुकं समवायेन ताभ्यां संबध्यते एवं समवायोऽपि समवायिभ्योऽत्य-
न्तभिन्नस्सन् अत्यन्तभेदसाभ्यात् अन्येन समवायेन समवायिभिस्संबध्येत । ततश्च तस्यान्योऽन्यस्समवायः कल्पनीय
इत्यनवस्थादोषप्रसंगात् । एवं च समवायासिद्ध्या समवेतद्व‍यणुकादिसृष्ट्यसिद्धिः स्यादित्यर्थः ।।</p>
<p>अपिच । <pratika>सू ।। नित्यमेव च भावात् ।। १३ ।।</pratika> परमाणूनां प्रवृत्तिस्वभावत्वाङ्गीकारे प्रवृत्तेर्नित्यमेव भावात्प्रलयाभावः
प्रसज्येत । निवृत्तिस्वभावत्वाङ्गीकारे निवृत्तेर्नित्यमेव सत्त्वात्सृष्ट्यभावः प्रसज्येत । तस्मात्परमाणुकारणवादो भ्रान्तिमूल एवेति ।।</p>
<p>इत्थं परमाणूनां कारणत्वं निराकृत्य तेषां निरवयवत्वादिकं निराकरोति—<pratika>सू ।। रूपादिमत्त्वाच्च विपर्ययो दर्श-
नात् ।। १४ ।। दर्शनात्</pratika>=लोके रूपादिमतः पटादेः सावयवत्वादिदर्शनात् । <pratika>रूपादिमत्त्वाच्च</pratika>=वैशेषिकमते जगत्कार-
णपरमाणूनां रूपादिमत्त्वांगीकाराच्च । <pratika>विपर्ययः</pratika>=निरवयवत्वाणुत्वनित्यत्वविपर्ययः सावयवत्त्वादिः प्रसज्येत ।।</p>
