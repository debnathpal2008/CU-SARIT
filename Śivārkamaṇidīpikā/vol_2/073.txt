<pb n="073"/>
स्वरूपद्वयगतस्य संबंधत्वस्य कल्पने लाघवस्य प्रतिष्ठितत्वात् । वस्तुतस्तु, स्वरूपद्वयगतमेकं
संबंधत्वमिति न युज्यते आधाराधेयव्यवस्थित्यसिद्धिप्रसंगात् । किं तु भूतलादिष्वभावादि-
निरूपितमाधारत्वरूपं संबधत्वमन्यदभावादिषु भूतलादिनिरूपितमाधेयत्वरूपं तदन्यदित्ये-
वास्थेयम् । एवं तर्ह्यवयवावयव्यादिस्वरूपेषु संबन्धत्वकल्पने गतमयुतसिद्धतया क्रोडीकारे-
णावयवादिष्ववयव्यादिनिरूपितमाधारत्वरूपमवयव्यादिष्ववयवादिनिरूपितमाधेयत्वरूप-
मिति सर्वत्र निरूपकभेदेन भिन्नभिन्नस्यैव संबंधत्वस्य वक्तव्यत्वादिति चेत्सत्यम् । समवाय-
पक्षेऽपि ते न गतमेव । समवायेऽपि हि अवयवादिनिरूपितमाधारत्वरूपं संबन्धत्वमन्यदन्य-
च्चावयव्यादिनिरूपिताधेयत्वरूपमित्यंगीकर्त्तव्यत्वात् । न ह्याधाराधेयव्यवस्थितिस्सम-
वायपक्षेणोपपादनीया । यद्युच्येतायुतसिद्धमात्रनिरूपितं समवाये संबन्धत्वमेकमेव ।
आधाराधेयव्यवस्थितिस्तु भूतलाभावादिष्विव स्वरूपसंबधेनोपपाद्यते । एवं च वायो रूपस-
मवायसत्त्वेऽपि रूपाधारत्वलक्षणस्वरूपसंबंधाभावादेव तत्र रूपवत्त्वप्रतीत्यभावः न तु सम-
वायस्य वायुवृत्तित्वावच्छेदेन रूपाधारत्वात्मकरूपसंबंधत्वानधिकरणत्वादिति तदा समवाय-
सिद्धिप्रत्याशा समूलकाषं कषिता स्यात् । अवयवावयव्यादीनामाधाराधेयभावप्रत्ययनिर्वा-
हकत्वेन हि तत्सिद्धिरुक्ता काणादसूत्रे । <quote>‘इहेदमिति यतः कार्यकारणयोस्समवाय’</quote>इति ।
तस्य चेत् स्वरूपसंबंधेन निर्वाहः का तत्सिद्धिप्रत्याशा । स्यादेतत् । इह सूत्रे वर्णितप्रत्य-
यनिर्वाहकत्वेन समवायसिद्धिरुक्तेति सत्यम् । न तु तन्निर्वाहकत्वं विषयतया विवक्षितम् ।
तन्मते समवायस्याप्रत्यक्षत्वात् । किं तु कारणतया । अवयवगुणाक्रियादिविशिष्टबुद्धीनामनु-
गतकारणापेक्षायामनुगतं किंचितत्कारणं सिध्यति स समवाय इति । मैवम् । अवयवादिवि-
शिष्टबुद्धीनां स्वयमननुगतत्वेनानुगतकारणापेक्षत्वाभावात् विशिष्टबुद्धित्वेनानुगमोऽस्तीति
चेत् न । दण्डी पुरुषः घटस्य ज्ञानं घटस्याभावः इत्यादिषु द्रव्यविषयप्रतियोग्यादि-
विशिष्टबुद्धिषु तस्यातिप्रसक्तत्वात् । ननु, स्फुटतरविवेकरहितसंबन्धिद्वयगोचरवि-
शिष्टप्रत्यक्षत्वेन तासामनुगमोऽस्तीति चेत् । तर्हि स्फुटतरविवेकरतित्वेनानुगतीकृतानामव-
यवावयव्यादीनामेव तत्र कारणत्वमस्तु । कृतमतिरिक्तसमवायकल्पन्या । अभावाधिकर-
णयोर्विशिष्टबुद्धावतिप्रसक्तञ्चेदमवच्छेदकं तथा पीतं सुवर्णमिति सुवर्णतदुपष्टंभकविशि-
ष्टबुद्धावपि । ननु, द्रव्यादिविषयविशिष्टबुद्धिसाधारण्येन प्रत्यक्षविशिष्टबुद्धित्वमात्रा-
वच्छेदेनानुगतं कारणमन्विष्यते अनुगतकार्यस्यानुगतकारणनियम्यत्वात् । तत्तु
नित्यत्वादेकत्वाच्च सर्वत्र संभवन् समवाय एव कल्प्यते । विषयभावं विनापि सर्वासु
तासु कारणत्वसंभवात् । न च प्रमेयत्वादयः सन्ति परश्शतं धर्माः तेषामन्यतमस्यात्रानुग-
तकारणत्वसंभवे कुतस्तदतिरिक्तस्य समवायस्य सिद्धिः स्यादिति वाच्यम् । प्रत्यक्षविशि-
ष्टबुद्धित्वावच्छेदेन लाघवादेकस्य कारणस्यानुमानतस्सिद्धौ प्रमेयत्वादिषु विनिगमकाभावेन
तदतिरिक्तस्य तस्य सिद्धेः फलमुखगौरवस्यादोषत्वादिति चेन्न । लाघवादैक्यसिद्धेरी-
श्वरानुमाननिरासे प्रतिक्षिप्तत्वादिह संयोगस्यानुगतकारणस्य संभवाच्च । सन्ति हि चाक्षुषा-
दिविशिष्टप्रत्यक्षेषु ग्राह्यगुणाश्रयतत्तद्दव्येन्द्रियसंयोगाः कारणत्वेन क्लृप्ताः । शब्दप्रत्यक्षेऽप्य-
स्ति श्रोत्रमनस्संयोगः तथाभूतः । तेषामेव संयोगत्वेनास्तु तत्रानुगतकारणता । क्लृप्तकार-
णेष्वेवावच्छेदकांतरेणापेक्षितकरणत्वांतरकल्पने लाघवात् । अत एव विनिगमनाविरहोऽपि
