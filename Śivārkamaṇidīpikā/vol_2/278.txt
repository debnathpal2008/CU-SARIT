<pb n="278"/>
<p><pratika>आनन्दतीर्थमते</pratika>, अत्रेश्वरस्य स्वर्गनरकादिफलप्रदत्वमहिमा समर्थ्यते—<pratika>सू ।। फलमत उपपत्तेः ।। ३९ ।।</pratika> ईश्वरस्य
फलप्रदत्वमभ्युपगच्छतापि कर्मणः फलकारणत्वमवश्यमभ्युपगन्तव्यम् । अन्यथा वैषम्यनैंर्घृण्यकर्मवैयर्थ्यतद्बोधकवेदाप्रामा-
ण्यदोषापत्तेः । ततश्च कर्मण एव फलोपपत्तेः किमीश्वरेण । तस्य फलप्रदत्वश्रुतीनां साध्वसाधुकर्मणोस्तत्कारितत्वेनौपचारिकत्वो-
पपत्तेरिति <pratika>पूर्वपक्षः । सिद्धान्तस्तु</pratika>, सत्यं कर्म फलकारणं तत्तु न चेतनाप्रेरितं फलोपयोगीति यथाश्रुति परमेश्वर एव
कर्मापेक्षफलदाता । अतः प्रतिपादितनिरतिशयमहिमशालिनि परमेश्वरे भक्तिः कार्येति सिद्धमिति । <pratika>सूत्रार्थस्तु, फलं</pratika>=
स्वर्गादि । <pratika>अतः</pratika>=ईश्वरादेव भवति । न कर्मतः । कुतः । <pratika>उपपत्तेः</pratika>=ईश्वरस्य चेतनत्वेन फलदातृत्वस्य युक्तत्वादित्यर्थः ।।</p>
<p><pratika>सू ।। श्रुतत्वाच्च ।। ४० ।।</pratika> श्रुतत्वात्=श्रुत्युक्तत्वाच्चेश्वरस्यैव फलदातृमित्यर्थः ।।</p>
<p><pratika>सू ।। धर्मं जैमिनिरत एव ।। ४१ ।।</pratika> जैमिनिराचार्यः धर्मं फलप्रदमाह । तं च धर्मं अत एव ईश्वरादेव जन्यं
मन्यते । कुतः । <pratika>अत एव</pratika>=<quote>‘एष ह्येवे’</quote>ति श्रुतेरेवेत्यर्थः ।।</p>
<p><pratika>सू ।। पूर्वं तु बादरायणो हेतुव्यपदेशात् ।। ४२ ।।</pratika> वादरायणाचार्यस्तु <pratika>पूर्वं</pratika>=पूर्वोक्तं ब्रह्म धर्मं चोभयं फलहेतुं
मन्यते । अत्र ब्रह्म कर्तृत्वेन कर्म करणत्वेन हेतुरिति विशेषस्तुशब्दार्थः । कुतः । <pratika>हेतुव्यपदेशात्</pratika>=<quote>‘पुण्येने’</quote> ति श्रुतौ
ब्रह्मकर्मणोः कर्तृत्वकरणत्वरूपहेतुत्वस्योक्तत्वादित्यर्थः ।।</p>
<p>अत्र <pratika>पादे</pratika> अस्मि<pratika>न्मते विंशतिरधिकरणानि सूत्राणि तु द्विचत्वारिंशत् ।।</pratika></p>
<head>इत्यानन्दतीर्थमेत फलाधिकरणम् ।। २० ।।</head>
<head>सूत्रार्थचन्द्रिकायां फलाधिकरणम् ।। ८ ।।</head>
<lg><l>यं प्रासूत विशुद्धशीलमनघं वृद्धांबिकाख्या सती
यं मृत्युञ्जयशर्मणो बुधमणेर्भाग्यं विदुस्साधवः ।</l>
<l>वाधूलान्वयजन्मनोऽस्य सुधियो हालास्यनाथाह्वय-
स्येयं सत्कृतिरेधतामिह चतुर्भाष्यानुगा चन्द्रिका ।।</l></lg>
<lg><l>सूत्रार्थचन्द्रिकायां तार्तीयीकेऽत्र साधनाध्याये ।</l>
<l>द्वैतीयीकः पादः प्रथितः पूर्णश्च भक्तिपाद इति ।।</l></lg>
<head>इति हालास्यनाथकृतौ सूत्रार्थचन्द्रिकायां तृतीयस्याध्यायस्य द्वितीयः पादः ।। ३ ।। २ ।।</head>
