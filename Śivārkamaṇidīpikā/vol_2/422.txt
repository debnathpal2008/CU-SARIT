<pb n="422"/>
क्रमोपसंहारयोर्विद्युपास्त्योर्व्यतिकरोपदेशेन मोक्षसाधनरूपस्य वेदनस्योवा/?/सना-
रूपत्वावगमात् । उपासनशब्दस्य च स्मृतिसन्तानवाचित्वात् । यदुक्तं ‘प्रया-
<!-- APPAYYA !-->
दृष्टिप्रकरणे प्रक्रान्तोपासना <quote>‘य एवं वेदे’</quote>ति विदिनोपसंहृता । संवर्गविद्याप्रकरणे <quote>‘यत्स-
वेदे’</quote>ति हंसवचने श्रुतं रैक्वस्य वेदनं रैक्वं प्रति जानश्रुतिवचने उपासिनोपसंहृतमित्यस्तु
नाम । एवं विद्युपास्त्योर्व्यतिकरेणोपदेशस्य सर्वविद्यासाधारण्याभावाद्विद्यान्तरेषु प्रया-
जवत्सकृदेवानुष्ठानं स्यादित्याशङ्कामनूद्य निराकरोति---<pratika>यदुक्तमिति</pratika> । अयमाशयः ।
यासां विद्यानां साक्षात्कारपर्यन्तत्वं श्रुतं तासामावर्तमानतयोपासनरूपत्वमवघातन्यायेन
सिध्यतीति तावन्निर्विवादम् । तस्यावर्तमानत्वात्मकस्योपासनारूपत्वस्य विद्यान्तरसाधार-
ण्यमप्यवघातन्यायेनैव सिध्यति । व्रीह्युद्देशेन विहितस्याप्यवहननस्य यवसाधारण्यमपेक्षा-
सामर्थ्यादुपपादनीयं नोपायान्तरेण । न च द्वितीयाश्रुत्यवगतमवहननादिसाध्यत्वं प्रा-
क्सिद्धव्रीहित्वाद्याकारेण न संभवतीति तदवच्छेदकापूर्वीयत्वलक्षणावश्यंभावेन व्रीहित्व-
स्यापि विवक्षायां विशिष्टानुवाददोषापत्तेः प्रवृत्तिनिमित्तैक्याद्यवसाधारण्यसिद्धिरिति वा-
च्यम् । साध्यतावच्छेदकानुपस्थितावपि स्वर्गज्योतिष्टोमयोरिव व्रीह्यवहननयोः शब्देन
साध्यसाधनबोधनसंभवात् । न चावहननवाक्ये व्रीहिपदस्य लौकिकापूर्वीयसाधारण्येन
व्रीहिमात्रपरत्वे भूतभाविविनियोगरहितेषु लौकिकव्रीहिष्ववहननस्यार्थकर्मत्वमपूर्वीयव्रीहिषु
विनियुक्तसंस्कारतया गुणकर्मत्वमिति विधिवैरूप्यापत्तिः । लौकिकव्रीहिमात्रपरत्वे द्वितीया-
श्रुत्यवगतद्रव्यप्राधान्यभङ्गापत्तिरित्यपूर्वीयपरत्वावश्यंभावाद्यवसाधारण्यसिद्धिरिति वा-
च्यम् । अवहननादिवाक्यजन्यशाब्दबोधस्य व्रीहित्वप्रकारकत्वेऽपि द्वितीयाश्रुतिनिर्दि-
ष्टव्रीहिगुणतया विधीयमानमवहननं भूतभाव्युपयोगरहितलौकिकव्रीहिविषयं भवितुं न
योग्यमिति विधेयसामर्थ्याच्छाब्दबोधानन्तरमपूर्वीयव्रीहीणां विषयत्वावगतिसंभवात् । <quote>‘य-
स्योभावग्नी अनुगतावभिनिम्रोचेदभ्युदियाद्वा पुनराधेयं तस्य प्रायश्चित्ति’</quote>रित्यत्र हविरा-
र्त्यधिकरणन्यायेनाग्न्युभयत्वस्याविवक्षयाग्न्यनुगममात्रस्य शाब्दबोधवेलायां निमित्तत्वाव-
गतावपि निमित्ते विधीयमानमाधानं सहितयोरेवाग्न्योरुत्पादनक्षमं नत्वेकस्याग्नेरिति विधे-
यसामर्थ्यादुभयानुगम एव निमित्तत्वपर्यवसानाङ्गीकारात् । <quote>‘तप्ते पयसि दध्यानयती’</quote>त्यत्र
शाब्दबोधस्य पयस्त्वमात्रप्रकारकत्वेऽपि सा वैश्वदेव्यामिक्षेति तदनन्तरवाक्ये तस्य प-
यसो यागान्वयविधाने सति तत्सामर्थ्याच्छाब्दबोधानन्तरं तदपूर्वसंबन्धिनः पयसो
विषयत्वावगतिरित्यवश्यवक्तव्यत्वाच्च । अवहननादिवाक्येष्वपूर्वीयत्वलक्षणया तज्जन्य-
शाब्दबोधस्यापूर्वीयत्वप्रकारत्वेऽपि जुह्वादिव्यावर्तकस्य तण्डुलद्वारकत्वस्य व्रीहित्वस्येव
विशिष्टानुवाददोषापत्त्या विवक्षितुमशक्यत्वेन शाब्दबोधानन्तरं विधेयदृष्टप्रयोजनकाव-
हननसामर्थ्यादेव तण्डुलद्वारकापूर्वीयद्रव्यविषयत्वावगतेर्वक्तव्यत्वाच्च । तस्मादनुपपत्त्य-
भावेनापूर्वीयत्वलक्षणानुत्थितेस्तत्प्रयुक्तयवसाधारण्याभावात् । यवानां पुरोडाशप्रकृतिद्र-
व्यत्वाविशेषेण व्रीहिवत्तण्डुलभावादिसाधनापेक्षासत्त्वेन तदपेक्षासामर्थ्यादेवावहननवि-
धेर्यवसाधारण्यमुपपादनीयम् । अपूर्वीयत्वलक्षणायामपि ह्यवहननविधेर्दृष्टार्थत्वायावहन-
नापेक्षानपेक्षापूर्वीयद्रव्यालोचनमावश्यकम् । अन्यथा तस्य जुह्वादिसाधारण्यप्रसङ्गात् ।
