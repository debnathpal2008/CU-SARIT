<pb n="286"/>
नशब्दस्य स्थानप्रमाणेनोपासनापरत्वनिर्णयादत्रापि तस्य तथात्वमवसीयते । एवं चोप-
क्रमे ब्रह्मविद्याशब्दस्योपासनापरत्वात्समाप्तावपि <quote>‘स यो ह वैतत्परं ब्रह्म वेद ब्रह्मैव भवति
नास्याब्रह्मवित्कुले भवति तरति शोकं तरति पाप्मानं गुहाग्रन्थिभ्यो विभुक्तो भवती’</quote>ति
मुक्तिफलामुपास१नारूपामेव ब्रह्मविद्यां प्रस्तुत्य <quote>‘तदेतदृचाभ्युक्तं, क्रियावन्तः श्रोत्रिया ब्रह्म-
निष्ठा स्वयं जुह्वत एकऋषिं श्रद्धयन्तः । तेषामेवैतां ब्रह्मविद्यां वदेत शिरोव्रतं विधिवद्यै-
स्तु चीर्ण’</quote> मिति प्रकृतोपा२सनारूपब्रह्मविद्याविषयत्वेनैवास्य श्लोकस्यावतरणाच्च । न चात्र
ब्रह्मविद्याशब्दस्याकस्मादुपासनारूपार्थपरित्यागो युक्तः । एकर्षिर्मुख्यर्षिश्शिवः । <quote>‘विश्वा-
धिको रुद्रो महर्षि’</quote>रिति क्षवणात् । ईशावास्यबृहदारण्यकयोः <quote>‘पूषन्नेकर्षे यमसूर्यप्राजापत्य-
व्यूह परस्मिन्समूहते हि । यत्ते रूपं कल्याणतमं तत्ते पश्यामि योऽसावसौ पुरुषस्सोऽह-
मस्मी’</quote>ति सूर्यान्तर्वर्त्तिनि शिवे साक्षादेकर्षिशब्दस्यैव श्रवणाच्च । तं श्रद्धयन्तः श्रद्दधानाः
स एवास्मान्रक्षिप्यतीति दृढनिश्चयवन्त इत्यर्थः । <quote>‘द्वे विद्ये वेदितव्ये’</quote> इत्यादौ विद्याशब्दो
वेदसामानाधिकरण्याद्वेदपरोऽस्तु । वेदादिशब्दा वा विद्यासामानाधिकरण्यात्तत्तज्जन्यवि-
द्याविषयास्सन्तु । इह तु ब्रह्मविद्याशब्दस्योपासनापरत्वमुक्तन्यायैस्सुदृढम् । एवं च शिरो-
व्रतशब्दस्यापि नाथर्वणिकमात्राधिकारिकव्रतविशेषपरत्वं युक्तम् । कथं हि बह्वृचत्वेन
प्रसिद्धाय शौनकायांगिराः स्वयमिमां विद्यामुपदिश्यानाथर्वणिकायैतदुपदेशं निषेधेत् ।
<quote>‘नैतदचीर्णव्रतोऽधीत’</quote> इत्यत्र स्वाध्यायांगत्वेन वर्ण्यमानं व्रतमिदं वा व्रतं भवत्वाथर्वणि-
कप्रसिद्धं व्रतान्तरं वा भवत्वित्यन्यदेतत् । समाचार३ग्रंथस्याप्याथर्वणिकप्रसिद्धं व्रतान्तरं
वेदव्रतत्वेन कीर्तयतो नात्र कश्चिद्विरोधोऽनुरोधो वा । तस्मात्सर्वसाधारणं पाशुपतव्रत-
मेवेह शिरोव्रतम् । तस्य <quote>‘चैता’</quote>मिति प्रकृताक्षरविद्यापरामर्शेऽपि हेतुसाधारण्यात्सकल-
ब्रह्मविद्यासाधारण्यं सिद्ध्यति । <quote>‘एता’</quote>मिति प्रकृतपरामर्शेनैव ब्रह्मविषयत्वे विद्यायास्सि-
द्धेऽपि ब्रह्मविशेषणं हि हेतुसूचनार्थं हेतुगर्भविशेषणम् । यस्मादेषा ब्रह्मविषया विद्या
तस्मादचीर्णशिरोव्रताय न प्रदेयेति हेतुसाधारण्ये च हेतुमति सर्वत्र विधेयं सिद्ध्यति ।
यथा <quote>‘न ह्यत्रानूयाजा इज्यन्त’</quote> इति हेतुसाधारण्यादातिथ्याव्यतिरिक्तास्वप्यनूयाजरहिता-
स्विष्टिष्वौपभृताष्टगृहीताभावः, एवं ब्रह्मविद्याप्रदानस्य शिरोव्रतापेक्षत्वादेव श्वेताश्वतरो-
पनिषदि <quote>‘तपःप्रभावाद्देवप्रसादाच्च ब्रह्मविच्छ्वेताश्वतरोऽथ विद्वान् । अत्याश्रमिभ्यः
परमं पवित्रं प्रोवाच सम्यगृषिसंघजुष्ट’</quote> मिति पाशुपतव्रतवद्भ्योऽत्याश्रिभ्य एव ब्रह्मवि-
द्याप्रदानमुक्तम् । तेभ्यो ब्रह्मविद्यामुपदिष्टवतः श्वेताश्वतरस्यापि महर्षेः पाशुपतव्रतानु-
ष्ठातृत्वमुक्तं कूर्मपुराणे—<quote>‘अथास्मिन्नंतरेऽपश्यत्समायान्तं महामुनिम् । श्वेताश्वतरनामानं
महापाशुपतोत्तम’</quote>मिति । एवं दहरविद्यानुष्ठानेऽपि पाशुपतव्रतस्याधिकारिविशेषणत्वमुक्तं
कैवल्योपनिषदि <quote>‘अत्याश्रमस्थस्सकलेन्द्रियाणि निरुध्य भक्त्या स्वगुरुं प्रणम्ये’</quote>ति । कैवल्योप-
निषदि ब्रह्मविद्याधिगमार्थं परमेष्ठिनमुपसन्नस्याश्वलायनस्य पाशुपतव्रतवत्त्वं तु तदीयधर्मशा-
स्त्रपर्यालोचनयैव स्पष्टम् । एवं न्यायोपबृंहणाभ्यां सुप्रतिष्ठितं <quote>‘शिरोव्रतं विधिवद्यैस्तु चीर्ण’</quote>
मित्यस्यार्थमपहाय सूत्रकारभाष्यकाराभ्यामर्थांतरं परिगृह्य किमर्थं परिहृतमिति चेत्
<note>(१) <quote>‘मुपासनां प्रकृतां प्रस्तुत्य’</quote> इति क. ग. पाठः ।</note><note>(२) <quote>‘प्रस्तुतोपासनाविषयत्वेनैव’</quote> इति क. ग. पाठः ।</note>
<note>(३) <quote>‘प्रसिद्धस्याप्या’</quote> इति ख. पाठः ।</note>
