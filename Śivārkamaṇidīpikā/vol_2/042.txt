<pb n="042"/>
कर्तृत्वमिति <pratika>चेत् तदुक्तम्</pratika>=अत्र यद्वक्तव्यमुत्तरं तत्पूर्वमेव <quote>‘नविलक्षणत्वा’</quote> दित्यादौ उक्तम् । अथवा । <quote>‘अपाणिपादो
जवनो ग्रहीता’</quote> इत्यादिश्रुत्या उत्तरमुक्तमित्यर्थः । अतः श्रुत्येकसमधिगम्यत्वान्न तर्केण विरोध इति सिद्धम् ।।</p>
<head>इति सर्वोपेताधिकरणम् ।। १० ।।</head>
<p><pratika>श्रीकण्ठमते</pratika>, एकस्यैव ब्रह्मणो जगदाकारेण परिणामः पूर्वोक्तो युज्यते वा न वेति संदेहः । तस्य क्षीरस्येव दधि-
रूपेण सर्वात्मना जगदाकारेण परिणामे कृत्स्नस्यापि कार्यत्वप्रसक्तिः, न ब्रह्मपरिशिष्येत । केनचिदंशेन चित्तस्य निरवयव-
त्वश्रुतिकोपो वा भवति । तस्माद्ब्रह्मणः परिणामो न युक्त इति <pratika>पूर्वपक्षः। सिद्धान्तस्तु</pratika>, ब्रह्मणः स्वरूपनिरूपणे शब्दस्यैव
मूलत्वात्तत्प्रामाण्येन सकलेतरप्रमाणावगतवस्तुविजातीयत्वेन तत्रादृष्टशक्तियोगेन विरोधाभावात् परिपूर्णस्य तस्यैव कार्यत्वं
कारणत्वं च संभवतीति ।।</p>
<p><pratika>सूत्रार्थस्तु</pratika>, ब्रह्मणः जगदाकारेण परिणामे <pratika>कृत्स्नप्रसक्तिः</pratika>=कृत्स्नस्य ब्रह्मणः कार्यत्वेनोपयोगप्रसंगः । निरवयवत्वात् ।
सावयवत्वाभ्युपगमे <pratika>निरवयवत्वशब्दकोपो वा</pratika> निरवयवत्वाभिधायकश्रुतिविरोधो वा भवति । इत्यर्थः ।।</p>
<p><pratika>सू ।। श्रुतेस्तु शब्दमूलत्वात् ।। २७ ।।</pratika> तुशब्दः पूर्वपक्षं व्यावर्तयति । <pratika>श्रुतेः</pratika> प्रामाण्यान्नैवं वक्तुं युक्तम् ।
ब्रह्मणोजगदाकारेण परिणामो युक्त एवेत्यर्थः । कुतः । <pratika>शब्दमूलत्वात्</pratika>=शब्दैकमूलत्वेन सकलेतरविजातीयत्वादित्यर्थः ।।</p>
<p><pratika>सू ।। आत्मनि चैवं विचित्राश्च हि ।। २८ ।। आत्मनि च</pratika>=जीवात्मनि च अचेतनधर्मविरोधिकर्तृत्वभोक्तृत्वा-
दिचेतनधर्मयोगः भवति । अग्निजलादयो ह्यचेतनविशेषाः <pratika>विचित्राश्च</pratika>=अन्योन्यविलक्षणशक्तित्वेन विचित्रा एवं दृश्यन्ते ।
अतः शब्दैकप्रमाणकं ब्रह्मापि विचित्रानन्तशक्तिकमिति सर्वमुपपद्यते । इत्यर्थः ।।</p>
<p>किंच । <pratika>सू ।। स्वपक्षदोषाश्च ।। २९ ।।</pratika> निरवयवे अचित्सजातीये प्रधानादावेव कृत्स्नप्रसक्त्यादयो दोषाः न ब्रह्मणि
शास्त्रप्रमाणके इत्यर्थः ।।</p>
<p>सर्वशक्तित्वेन तस्य सर्वोपपत्तिमाह---</p>
<p><pratika>सू ।। सर्वोपेता च तद्दर्शनात् ।। ३० ।।</pratika> <quote>‘परास्य शक्तिः’</quote> <quote>‘मायां तु प्रकृतिं विद्यात्’</quote> इत्यादिदर्शनात् सर्वापि शक्तिर्बह्मा-
श्रितेति विज्ञायते । अतस्सर्वशक्तिमतस्तस्य किं न संभवति ।। इत्यर्थः ।।</p>
<p><pratika>सू ।। विकरणत्वान्नेति चेत्तदुक्तम् ।। ३१ ।। विकरणत्वात्</pratika>=<quote>‘न तस्य कार्यं करणं च विद्यते’</quote> इत्यादिना
ब्रह्मणो विकरणत्वावगमात् <pratika>नेतिचेत्</pratika>=नास्य जगत्कारणत्वमिति चेत् । <pratika>तत्</pratika>=तस्योत्तरम् । <pratika>उक्तम्</pratika>=<quote>‘शब्दमूलत्वा’</quote>दिति पूर्वमुक्त-
मेवेत्यर्थः ।। अतः शब्दप्रमाणैकसिद्धे सर्वशक्तिसंपन्ने परमेश्वरे संभावनासंभावनादिविचारस्सर्वोऽपि निरवकाश इति भावः ।।</p>
<p><pratika>रामानुजमते</pratika>, ब्रह्मणो जगत्कारणत्वं संभवति वा न वेति संदिह्य न संभवतीति पूर्वपक्षमुद्भाव्य प्रायः श्रीकण्ठमता-
नुसारेणैव सूत्राणि व्याख्याय संभवतीति सिद्धान्तितम् ।। प्रायः सूत्राणि समानार्थानि । <pratika><quote>‘आत्मनि चैवं विचित्राश्च हि’</quote></pratika>
इति सूत्रे परं <pratika>आत्मनि च</pratika>=जीवात्मनि च । <pratika>एवम्</pratika>=अचेतनधर्माप्रसक्तिश्चैवमचेतनविजातीयत्वादेवेति व्याख्यातम् ।
तत्रापि तात्पर्यवैलक्षण्यं नास्तीतीतरत्सर्वमविशिष्टमेव ।।</p>
<p><pratika>आनन्दतीर्थमते, <quote>‘कृत्स्नप्रसक्ति’</quote></pratika> रिति सूत्रमपि पूर्वस्मन्नितरव्यपदेशाधिकरण एव तच्छेषतयान्तर्भावितत्वात्तत्रैव
व्याख्यातम् । अतः <quote>‘श्रुतेस्तु शब्दमूलत्वा’</quote> दित्यारभ्याधिकरणान्तरत्वेन विभाग इति विशेषः ।</p>
<p><pratika>आनन्दतीर्थमते.</pratika></p>
<head>अथ श्रुतेस्तु शब्दमूलत्वाधिकरणम् ।। ८ ।।</head>
<p><pratika>सू ।। श्रुतेस्तु शब्दमूलत्वात् ।। २८ ।।</pratika> अत्र जीवस्य स्वतन्त्रकर्तृत्वाङ्गीकारे पूर्वमुक्ताः कृत्स्नप्रसक्त्यादयो दोषा
ईश्वरकर्तृत्वपक्षेऽपि तुल्याः । तस्मादीश्वरस्य जगत्कर्तृत्वं युक्तं न वेति संदेहे न युक्तमिति <pratika>पूर्वपक्षः । सिद्धान्तस्तु</pratika>,
<quote>‘योऽसौ विरुद्धोऽविरुद्धो मनुरमनु’</quote> रित्यादिश्रुत्या लोकदृष्ट्या विरुद्धानामपि धर्माणां परमात्मन्यविरोधेन समवायस्य प्रमि-
तत्वात् नेमे दोषास्तत्र प्रसरन्ति । तस्मादचिन्त्यशक्तिः परमेश्वर एव विरुद्धे अप्यभेदांशित्वकृतबहुत्वे चेतनेषु विशेषनि-
मित्तेनैव समावेश्य अभेदेन निरवयवत्वश्रुतिविरोधं बहुत्वेन कृत्स्नप्रसक्तिं च निराकृत्य कार्यानुरूपजीवेन कारयतीत्यङ्गीका-
रात् <quote>‘अपाणिपाद’</quote> इत्यादिश्रुततत्करणराहित्यस्य प्राकृतेन्द्रियविषयत्वाच्च ईश्वरस्य स्वतन्त्रकर्तृत्वपक्षे न कोऽपि दोष इति ।।
<pratika>सूत्रार्थस्तु</pratika>, ईश्वरकर्तृत्वपक्षे जीवकर्तृत्वपक्षोक्तयुक्तिविरोधो नास्ति । कुतः । <pratika>श्रुतेस्तु</pratika>=<quote>‘योऽसौ विरुद्धोऽविरुद्धो मनुरमनु’</quote>-
रित्यादिश्रुतेरेव । नन्वेतावता कथं युक्तिविरोधपरिहार इत्यत आह---<pratika>शब्दमूलत्वात्</pratika>=ईश्वरतद्धर्माणां शब्दैकप्रमाण-
गम्यत्वेन युक्त्यविषयत्वात् न तत्र युक्तिविरोधः प्रवर्तते । जीवे तु न तथा । तस्य प्रमाणान्तरेणापि गम्यत्वादित्यर्थः ।।</p>
<p><pratika>सू ।। आत्मनि चैवं विचित्राश्च हि ।। २९ ।।</pratika> आद्यश्चशब्दोऽवधारणे । द्वितीयस्समुच्चये । हिशब्दः प्रसिद्धौ ।
तथा च, <pratika>हि</pratika>=शब्दात् । <pratika>आत्मनि च</pratika>=ईश्‍वर एव । <pratika>एवम्</pratika>=सकलयुक्तिविरोधनिरासकाः । <pratika>विचित्राः</pratika>=<quote>‘विचित्रशक्ति’</quote>
रितिश्रुतिप्रसिद्धाश्शक्तयः/?/ सन्ति । न जीवे । तस्माच्च जीवपक्ष एव युक्तिविरोधो नेश्वरपक्ष इत्यर्थः ।।</p>
<p><pratika>सू ।। स्वपक्षदोषाच्च ।। ३० ।।</pratika> चोऽवधारणे । तथा च <quote>‘ये दोषा’</quote> इति श्रुतौ जीवपक्षे युक्तिविरोधस्य दोषत्वस्यैवोक्तेः
नासावदोषतां नेतव्यः । किं तु ईश्‍वरपक्ष एवादोषतां नेतव्य इत्यर्थः ।।</p>
