<pb n="013"/>
अथ अपीतौ तद्वत्प्रसङ्गाधिकरणम् ।। ४ ।।
<sutra>।। सू ।। अपीतौ तद्वत्प्रसङ्गादसमञ्जसम् ।। ८ ।।</sutra>
सत्कार्यवादेन कार्यकारणयोः जगद्ब्रह्मणोः वस्त्वेकत्वे समन्वयस्य तर्कबाध्य-
त्वमस्ति न वा ।
इति सन्देहेऽस्तीति पूर्वः पक्षः । कुतः ? यत एव जगद्ब्रह्मणोः वस्त्वेकत्वमु-
क्तम् । तथा सति हि जगत इव ब्रह्मणोऽपि विकाराज्ञानाद्यनिष्टप्रसङ्गः समुन्मि-
षति । ततो वेदान्तवाक्यानां सामरस्यमसमञ्जसं भवति । अतः तर्केण समन्व-
यबाध इति ।।
<sutra>।। सू ।। न तु दृष्टान्तभावात् ।। ९ ।।</sutra>
<!-- APPAYYA !-->
<head>अथ अपीतौ तद्वत्प्रसंगाधिकरणम् ।। ४ ।।</head>
<p><pratika>सू ।। अपीतौ तद्वत्प्रसंगादसमञ्जसम् ।। ८ ।।</pratika> पूर्वसूत्रप्रसक्तकार्यकारणयोर्वस्त्वैक्यश्रु-
तिसमन्वयसिद्धं ब्रह्मणो निर्दोषकल्याणगुणाकरत्वमाक्षिप्य समाधीयत इति संगतिमभि-
प्रेत्य संशयं दर्शयति—<pratika>सत्कार्यवादेनेति</pratika> । वस्त्वैक्यस्य ब्रह्मणि प्रपञ्चदोषापादकत्वानापा-
दकत्वाभ्यां संशय इति भावः । तस्य तदापादकत्वमुपपादयति—<pratika>तथा सतीति</pratika> । ब्रह्मप्र-
पंचयोरैक्ये चेतनाचेतनगतास्सर्वेऽपि दोषाः प्रपञ्च इव ब्रह्मण्यपि प्रसज्येरन् । ततश्च निर्दो-
षकल्याणगुणाकरे समाभ्यधिकरहिते ब्रह्मणि वेदांतानां समन्वय इति यद्व्यवस्थापितं तद-
समञ्जसं भवेदित्यर्थः । ननु प्रपञ्चस्थितिकाले तद्दोषैर्दुष्टत्वेऽपि तस्य प्रलये सति निर्दोषक-
ल्याणगुणयुक्तं <pratika>ब्रह्मावतिष्ठत</pratika> इति तद्विषयत्वं वेदांतवाक्यानामुपपद्यते । <quote>‘चैत्रस्सुखी
जीवती’</quote> त्यादिवाक्यानामिव व्याध्यादिराहित्यकालविषयत्वमित्याशंकानिराकरणार्थमपी-
ताविति प्रलयस्य सूत्रे विशिष्य <pratika>ग्रहणम्</pratika> । प्रलयेऽपि भाविकल्पभोग्यफलहेतूनां पाप्मनां
सूक्ष्मरूपापन्नेषु जीवेषु सत्त्वावश्यंभावात् तैर्दुष्टत्वं स्थितिकाल इव प्रलयकालेऽपि ब्रह्मणः
प्रसज्यत इत्यपहतपाप्मत्वादिश्रुतीनामसामञ्जस्यमनुद्धार्यमिति । ननु ब्रह्मप्रपंचयोर्वस्त्वेकत्वं
नाभेदः किं तु घटपटयोरिव स्वातन्त्र्याभावेनापृथक्सत्त्वरूपमनन्यत्वमित्यारंभणाधिकरणे
समर्थयिष्यते । तदभिप्रायेणैव पूर्वसूत्रे सालक्षण्यप्रतिषेधमात्रं न तत्कृतं कारणैक्यमित्यु-
क्तम् । न त्वभेदाभिप्रायेण । तस्मान्न ब्रह्मणि दोषप्रसंग इत्याह—<pratika>अत इति</pratika> । एवमान्तर्ग-
णिकभेदांगीकारेऽपि मसूरिकादिमहारोगपरवशबहुजनसमाक्रांतस्य रोगित्वमिव दुष्टप्रपंचा-
वृतस्य दुष्टत्वमवर्जनीयम् । दुष्टसंसर्गमात्रमपि हि दोषाय कल्पते किमु वक्तव्यं तदपृथ-
ग्भावो दोषाय कल्पत इति । अथ स्यादपृथग्भावेऽपि शरीरगतधर्मा बालत्वयुवत्वादयश्श-
रीरिणं न स्पृशंतीति दृष्टं, शरीरं चेदं ब्रह्मणश्चेतनाचेतनात्मकं जगदिष्यते । अन्तर्यामि-
ब्राह्मणे तथा प्रतिपादनात् । अतस्तद्दोषैः ब्रह्मणो न दुष्टत्वं भविष्यतीति । नैतदऽपि युक्तम् ।
हस्तपादादिसंस्थानविशेषशून्यस्य प्राणधार्यत्वरहितस्य इंद्रियानाश्रयस्य ब्रह्म प्रति भोगायत-
नत्वरहितस्य जगतस्तच्छरीरत्वायोगेन तत्र तच्छरीरत्वश्रवणस्य तन्नियम्यत्वमात्रेणौपचा-
रिकत्वात् । तस्मात् प्रपञ्चब्रह्मणोरभेद इव सार्वदिकसंसर्गरूपापृथग्भावेऽपि प्रपंचदोषैः
ब्रह्मणो दुष्टत्वमनिवार्यमिति भावः । <pratika>सू । न तु दृष्टांतभावात् ।। ९ ।।</pratika> तुशब्देन प्रपञ्चस्य
