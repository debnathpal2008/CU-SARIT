<pb n="069"/>
गतकर्मसंभवः । विपाको नामादृष्टगतः कश्चिद्धर्मो न जायते । किंतु कर्मविधिना
कालविशेषनियतफलदातृत्वं यस्य कर्मणश्चोदितं तस्य तत्कालागम एव विपाकः ।
अनियतकालविशेषाणां कर्मणां प्रबलकर्मान्तरप्रतिबन्धाभावो वा विपाकः ।
अदृष्टानि तत्तत्कर्मानुगुणफलदानस्वभावानि । अतोऽनन्तैरात्मभिर्विविधका-
<!-- APPAYYA !-->
शास्त्रीयफलोपयोगिविपाकः परिणतिविशेषरूपः बुद्ध‍यवस्थाविशेषरूपमदृष्टद्रव्यमिति पक्ष इव
परपक्षे न संभवतीति तत्पक्षे तस्यात्मगुणविशेषस्यापरिणामित्वादित्याह—<pratika>विपाको नामेति ।
न जायत इति</pratika> । परपक्ष इति शेषः।कस्तर्हि परपक्षे कर्मविपाकशब्दार्थो वक्तव्य इत्याकांक्षा-
यामाह—<pratika>किंत्विति ।। यस्य कर्मण इति</pratika> । यथा ब्रह्महननस्य तद्देहपातानन्तरं कल्पपर्यंतो
यातनानुभवः ततः परं सप्तसु जन्मसु क्षयरोगादिरूपतच्चिह्नानुवृत्तिरिति चोदितं तस्य
तत्कालागमः विपाक इत्यर्थः । <pratika>अदृष्टानीति ।</pratika> यान्यदृष्टानि नियतकालफलकर्मजन्यानि तानि
स्वकारणकर्मानुगुण्येन तत्कालागमं प्रतीक्ष्यैव फलदायकानि न तु ततः पूर्वम् । यान्यदृष्टानि
प्रबलकर्मांतरप्रतिबद्ध्यस्वभावकर्मजन्यानि तानि तदानुगुण्येन प्रतिबन्धकापायं प्रतीक्ष्यैव
फलदायकानि न तु तत्सत्त्वेऽपीत्यर्थः । यद्यपि प्रतिबन्धकापायप्रतीक्षणं नियतकालफलकर्म-
जन्यादृष्टानामप्यविशिष्टं तद्विरोधिफलकप्रबलकर्मांतरप्रतिबन्धे सति फलकालागमे सत्यपि
फलोदयासंभवात् अनियतकालफलानामेव प्रतिबंधककर्मांतरसंवलनमिति नियंतुमशक्य-
त्वात् । तथाप्यनियतकालफलानां प्रतिबन्धकापायमात्रस्य प्रतिक्षणं नियतकालफलानां
तु फलकालागमस्यापीत्यभिप्रायेणेत्थं विभागः कृतः । अस्त्वेवं को दोष इत्याकांक्षायामाह-
<pratika>अतोऽनन्तैरिति</pratika> । नानाकालानुष्ठितानां विचित्रप्रतिबन्धकप्रतिबद्ध्यानां चानंतप्राणिक-
र्मणां फलकालागमयौगपद्यं प्रतिबन्धकापाययौगपद्यं च कदापि न मिलतीत्यर्थः । न च
प्रतिप्राण्यनादिभवसंचितानामनंतानां कर्मणां सत्त्वात् तेष्वेकैकस्य कर्मणः फलकालागमरू-
पोऽप्रतिबन्धत्वरूपश्च विपाकस्सर्गाद्यकाले युगपन्मिलेदिति वाच्यम् । तथा कर्मानंत्यस्य प्र-
लयकालेऽप्यविशिष्टत्वेन तदानीमपि तन्मेलनप्रसंगात् । सिद्धांते तु बुद्धिवृत्तिभेदस्यादृष्टस्य
कार्यानुकूलपरिणतिविशेषो विपाकः । स चेतनाधिष्ठानसाध्यसंस्काररूपो न स्वयमेव भ-
वति । न च तेनैव द्रव्येण कर्त्तुं शक्यते । यथोक्तम्—<quote>‘पाकार्हमपि तत्पक्तुं नेशत्यात्मानमा-
त्मना । धर्मस्सामान्य एवायं सर्वस्य परिणामिनः ।।’</quote> इति । स तु भिषग्व्यापारेणौषधाना-
मिव परमेश्वरसंकल्पेनादृष्टानां क्रियते । यद्यपि प्रलयकालेऽपि प्रतिप्राणि कानिचिददृष्टा-
नि प्राप्तफलकालानि भवेयुः तथापि सर्गकालरूपेऽहनि निरंतरगतागतखिन्नानां प्राणिनां
तत्समानपरिमाणं कालं शर्वरीरूपं कृत्वा तस्मिन् तान् महासुषुप्तिं प्रापय्य विशिश्रमयिषोः
परमेश्वरस्येच्छया तानि प्रतिबद्धशक्तिकानि अपक्वान्येव सन्ति । यथा सर्गाद्यकाले
पक्वानि भवन्ति तथा परमेश्वरेण पाच्यमानान्यवतिष्ठंते । एवं च केषुचित् कर्मविधिषु
नियतफलकालश्रवणमौत्सर्गिकं सर्गप्रलयकालमर्यादाश्रुत्यनुसारेण प्रतिबंधकरहितकाल-
विषयमवतिष्ठते । प्रळयाव्यवहितपूर्वकाले कृताश्‍वमेधब्रह्महननादिकस्य प्रळयारंभे तद्देह-
पाते सत्यपि तदनंतरमेव तत्फलानुभवाभावेन सत्यपि कंचित्कर्मफलकालागमे तद्विरोधिफ-
लकप्रबलकर्मान्तरप्रतिबन्धे सति तत्फलानुभवाभावेन च तथोत्सर्गापवादमर्यादाकल्पनस्याव-
श्यकत्वादिति सर्वमुपपद्यते । न चैवं परपक्षेऽप्युपपत्तिश्शंकनीया । तत्पक्षे हि प्रळये सृष्ट्यभावः
